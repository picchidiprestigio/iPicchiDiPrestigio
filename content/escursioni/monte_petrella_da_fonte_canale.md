---
title: Monte Petrella Da Fonte Canale
description: Il monte Petrella, massima elevazione degli Aurunci, offre innumerevoli possibilità escursionistiche. Quella proposta è una bella passeggiata che permette di percorrere tutta la panoramicissima cresta che collega la vetta del Petrella a quella del Monte S. Angelo.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 450 m
### Tempo di Andata: 1 ora 30 min
### Tempo di Ritorno: 1 ora
### Itinerario Segnato: Si
### Interessi per i bambini:
 L’escursione è piuttosto breve e ricca di spunti interessanti che la rendono una passeggiata ideale da fare con i bambini, anche se molto piccoli e poco abituati a camminare.
### Interesse Paesaggistico: Alto
Il Monte Petrella offre panorami a prova di bambino. Il contrasto tra le aride creste che si percorrono e il sottostante golfo di Gaeta è talmente inusuale da affascinare qualunque bambino, particolarmente se c’è un po’ di neve.

### Interesse Naturalistico: Medio
Tutte le pietraie e le aree assolate del Petrella si ricoprono, in primavera, di splendide fioriture di narcisi e di numerose specie di orchidee che entusiasmano i bambini attratti dai fiori (si ricorda, anche se superfluo, che è vietato e dannoso raccoglierli).

Dallo slargo dove si è lasciata la macchina si prosegue lungo la sterrata fino a raggiungere Fonte Canale.
Pochi metri prima della fonte si lascia la strada e si imbocca il sentiero che risale obliquamente a destra nel bosco, ben segnalato da un cartello in legno e marcato da segni bianchi e rossi, ignorando le tracce di sentiero che risalgono più ripide dallo stesso punto e contrassegnate da segni arancioni fluorescenti, ben più visibili.
Si segue l’evidente sentiero senza alcuna possibilità di errore fino a quando questo raggiunge una poco marcata sella boscosa e scende sull’altro versante fino a raggiungere un bivio pochi metri più in basso. Qui conviene risalire pochi metri sulla destra fino a raggiungere la vetta di Monte S. Angelo (1404 m) che sia affaccia a precipizio sulle vallate sottostanti e che offre grandi panorami sul Redentore e sul golfo di Gaeta.
Ridiscesi i pochi metri fino al bivio si prosegue in direzione opposta lungo il sentiero che risale la cresta in direzione del monte Petrella (cioè il sentiero che salendo abbiamo trovato sulla  Sinistra).
Si risale la cresta che, sempre offrendo panorami spettacolari, risale fino a Monte Campetelle (1494 m) dal quale la vista su Gaeta merita una prolungata sosta.
Si prosegue scendendo lungo la cresta in direzione opposta a quella di salita fino a raggiungere un’ampia sella oltre la quale si risale seguendo un evidente sentiero fino ad’incrocio con un altro sentiero che risale da sinistra pochi metri sotto la vetta. Si piega a destra e in breve si raggiunge la vetta (1533 m) deturpata da brutte antenne, ma esaltata da un panorama eccezionale.
Anziché tornare per la via di salita, la via di discsa più rapida consiste nel ridiscendere fino alla sella tra Monte Petrella e Monte Campetelle. Dalla sella si scende tra i pini sulla destra (attenzione ai segni arancioni fluorescenti) per un ampio avvallamento e quindi si imbocca il sentiero che scende obliquando verso sinistra fino alla fonte Canale.



