---
title: Monte Macchia Gelata
description: Monte Macchia Gelata è un’elevazione secondaria la cui ascesa offre il pretesto per una gradevolissima e rilassante passeggiata nel cuore dei Monti Sabini. Percorribile tutto l’anno, ma sconsigliabile d’estate a causa del gran caldo quella proposta è un’escursione ad anello che permette, tra l’altro, di ammirare le belle faggete che circondano i prati di Poggio Perugino.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 1 260m slm
### Tempo Totale: 4 ore 30 min
### Itinerario Segnato: Si
I segni sono pochi, ma ci sono sempre quando servono.
### Interessi per i bambini:
 L’escursione è semplice e non faticosa, sicuramente adatta a tutti i bambini che non disdegnano camminare e interessati alla natura.
### Interesse Paesaggistico: Basso
I paesaggi sono molto rilassanti per un adulto, ma non offrono particolari attrattive per i bambini.

### Interesse Naturalistico: Basso
L’incontro con fauna selvatica è poco frequente. I più piccoli apprezzeranno, però, le mucche che solitamente pascolano nei prati di Poggio Perugino.

Dalla chiesetta di Santa Maria delle Grazie, si imbocca la strada sterrata sulla sua destra, chiusa da una sbarra. Si prosegue lungamente senza possibilità di errore, in modesta salita, tra i numerosi carpini che ricoprono le pendici fino a raggiungere il fondo del fosso Capo d’Acqua dove inizia una bella faggeta.
Si risale il fondo della valle per alcuni metri fino alla confluenza di due fossi dove, abbandonando la sterrata seguita fin qui, si imbocca un’ampia mulattiera che risale il fosso di destra (sinistra orografica).
Si prosegue comodamente tra i faggi fino ad una netta svolta a sinistra dove si supera un modesto impluvio, si costeggia una gradevole radura e, in breve, si raggiunge una sella erbosa (1140m slm; 1h 15 min).
Dalla sella si risale l’evidente costone sulla destra (NO) e, in breve si raggiunge la vetta di Monte Macchia Gelata proprio sopra una piccola faggeta (1260m slm; 20 min dalla sella).
Dalla vetta si scende per la via di salita fino alla sella di quota 1140m, oppure tenendosi leggermente a sinistra (come nella traccia) si raggiunge un impluvio nei pressi di una zona dove un affioramento di rocce argillose da origine ad una modesta sorgente diffusa da dove, proseguendo in direzione SE, si ritorna sul costone e alla sella.
Stravolta si inizia a risalire la dorsale opposta a quella appena percorsa fino a quando, poco prima che inizino gli alberi si imbocca un sentiero a mezzacosta sulla sinistra. Si prosegue, con modesti saliscendi, in una gradevole faggeta, si supera un laghetto temporaneo e si raggiunge la stessa strada percorsa all’inizio dell’escursione poco più in alto di dove la si era lasciata.
Seguendo la strada sulla destra (in salita) si raggiunge rapidamente la sommità dei prati di Poggi Perugino dove si incrocia il sentiero che scende dal Monte Pizzuto (45 min dalla vetta). Si percorrono i prati quasi interamente, in discesa, fino al loro termine dove si imbocca la valle in salita sulla sinistra che si risale, tra splendidi faggi, lungo l’itinerario che sale al Monte Tancia fino a raggiungere una sella poco marcata dove, ignorando il sentiero per la vetta sulla destra si inizia a scendere sul versante opposto seguendo un ampio sentiero a mezzacosta.
Senza possibilità di errore si segue lungamente la traccia in direzione Sud che taglia le Pendici orientali del Tancia fino a raggiungere l’inizio di un strada sterrata dove è una lapide in memoria di un Carabiniere Forestale.
Si prosegue per pochi metri fino ad un bivio dove si lascia la strada più promettente per seguire quella sulla sinistra piuttosto malmessa e in ripida discesa che, in breve piega a sinistra e raggiunge un fontanile (sorgente “I Trocchi”; 65 min dai prati di Poggio Perugino. Non fare affidamento sull’acqua perché il rubinetto è spesso chiuso).
Dal fontanile si prosegue oltre il termine della strada lungo un sentiero evidentissimo che in circa due chilometri conduce ad un’altra sterrata che conduce sulla strada asfaltata che, seguita sulla sinistra, conduce in poco più di un chilometro alla frazione di Poggio Perugino (65 min dai Trocchi).



