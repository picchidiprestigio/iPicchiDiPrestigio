---
title: Corno Piccolo Via Danesi
description: Bellissima salita che tramite una breve via ferrata permette di salire alla più aerea tra le vette del Gran Sasso. Si tratta di un itinerario difficile che richiede assoluta assenza di vertigini, fermezza di piede e padronanza nell'utilizzo dell’attrezzatura da via ferrata. Da percorrere solo con bambini fortemente motivati, allenati ed esperti più alti di 1,30 m.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EEA
### Ascesa Totale: 750 m
### Tempo di Andata: 2 ore 30 min
### Tempo di Ritorno: 2 ore 30 min
### Interessi per i bambini:
 Attenzione: itinerario non consigliato ai bambini, o almeno non adatto a tutti. Si ricorda che i bambini possono percorrere le vie ferrate solo in compagnia di alpinisti esperti.
Si tratta di un itinerario molto impegnativo per qualunque bambino che presenta oggettivi rischi dovuti all’esposizione di molti passaggi e per tale motivo è adatto solo a ragazzi esperti e allenati accompagnati da adulti molto esperti che conoscano le tecniche di progressione in cordata e le manovre di sicura su corda e in ferrata. Su tutti i tratti attrezzati e sui passaggi più esposti è necessario far sicura dall’alto ai bambini.
Si sottolinea che i bambini al di sotto di 1,30 m di altezza non arrivano ad utilizzare i corrimani e le scalette di molti dei passaggi attrezzati e non dovrebbero, quindi, percorrere tale via. Nella parte alta dell'itinerario, inoltre, sono presenti alcuni passaggi non attrezzati ma molto esposti sui quali è necessario fare particolare attenzione.
La maggior attrattiva del percorso è costituita dal divertimento stesso dell’itinerario e dal raggiungimento di una delle vette più affascinanti dell’intero Appennino.
### Interesse Sportivo: Alto
Per definizione una via ferrata è ricca di passaggi di facile arrampicata in grado di divertire qualunque ragazzo alla ricerca di questo tipo di emozioni. Attenzione perché per i meno avventurosi potrebbe essere un'esperienza terrifficante.

### Interesse Paesaggistico: Alto
Il sottogruppo Corno Grande/Corno Piccolo rappresenta l’area dall’aspetto più dolomitico dell’intero Appennino. Il paesaggio non lascia indifferente neppure il più esigente dei ragazzi.

Dall’arrivo della Cabinovia si segue l'itinerario per il Rifugio Franchetti fino a raggiungerlo in ca. 1h 15min.
Dal rifugio si prosegue in salita in direzione dell’evidente Sella dei due Corni. Si ignora il sentiero a Sinistra che risale verso il Passo del Cannone e il Ghiacciaio del Calderone per seguire il più stretto sentiero a destra (indicazioni per Corno Piccolo) che conduce in breve alla Sella.
Dalla sella si scendono un centinaio di metri, nel Vallone dei Ginepri, fino all’attacco della Via Danesi (targa) sulla destra. La via risale  tra le pareti con facili passaggi e alcune pietraie fino ad arrivare alla base di una parete che si supera tramite due scale collegate da una corda d’acciaio.
Si prosegue per un caratteristico passaggio in un buco tra le rocce (II) e con qualche arrampicatina facile si raggiunge la cresta. Si superano alcuni passaggi semplici (I) ma molto esposti, un paio di tratti attrezzati più facili dei precedenti (uno potrebbe risultare un po’ complesso per i bambini più bassi che non arrivano alla corda di metallo) e, in breve, si raggiunge la vetta.
In discesa conviene seguire la via normale sia per variare l’itinerario sia perché più semplice. Si scende lungo la cresta Ovest raggiungendo e costeggiando un’evidente e affascinante spaccatura fino a raggiungere la Prima Spalla. Da qui a sinistra si scende per un ripido sentiero, si supera un secondo passaggio in un buco e si segue l’evidente e aereo sentiero che, superando a saliscendi alcune difficoltà (passaggi di I e II), raggiunge il Vallone dei Ginepri una cinquantina di metri più in basso dell’attacco della Via Danesi.
Da qui si risalgono a sinistra le scomode pietraie che in breve ci riportano all’inizio della Via Danesi prima e alla Sella dei Due Corni, dopo.
Dalla sella si scende, quindi, alla cabinovia per lo stesso itinerario di salita. 



