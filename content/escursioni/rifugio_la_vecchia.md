---
title: Rifugio La Vecchia
description: Il rifugio “La Vecchia” è sicuramente il bivacco più carino che conosciamo. Situato in posizione panoramicissima, circa a metà della lunga cresta che da Rovere porta al Sirente, può essere raggiunto (senza tanta fatica) con una gradevole passeggiata, ideale per i bambini che si stanno avvicinando alla montagna.
featured_image: /images_escursioni/rifugio_la_vecchia/rifugio_la_vecchia.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 1 900m slm
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 Si tratta di un percorso ideale per i bambini che si stanno avvicinando alla montagna e rientra sicuramente nella top 10 delle escursioni che suggeriamo alle famiglie con bambini e ragazzi tra i 5 e i 14 anni.
### Interesse Paesaggistico: Alto
L’ampiezza dei panorami sul Gran Sasso e la sensazione di verticalità data dalla ripidezza del versante settentrionale del Sirente, che incombe sul sottostante Altipiano delle Rocche e sul Pratone del Sirente, rendono il paesaggio gradito anche ai bambini più piccoli e notoriamente poco interessati ala bellezza dei panorami. 
A farla da padrone, tuttavia, è lo splendido rifugio che ricorderà ad ogni bambino o bambina una capanna delle fate, una covo di troll o una casa degli gnomi, a seconda dei gusti personali: in ogni caso se ne innamoreranno.

### Interesse Naturalistico: Alto
A parte le fioriture di tarda primavera che interesseranno moderatamente i vostri figli, quello che rende questo percorso particolarmente appetibile da un punto di vista naturalistico è il fatto che è piuttosto frequente avvistare almeno un grifone, un camoscio o un cervo.
Va anche segnalato che, proprio all'inizio dell'itinerario è presente l'area faunistica di Rovere dove è possibile vedere due begli esemplari di Camoscio appenninico.


ATTENZIONE: Il percorso descritto si trova all'interno della zona di tutela del camoscio appenninico l'accesso alla quale è regolamentato e può avvenire solo se accompagnati da una Guida Coornata del Parco Regionale Sirente Velino. Il calendario delle escursioni è disponibile sul sito del Parco a questo link.
Nota: l'area di Mandra Murata, dove è situato il rifugio, è stata recentemente zona di rilascio di alcuni camosci nell'ambito del progetto LIFE Coornata. Per tale motivo l'area è stata interdetta all'accesso per un paio d'anni. Essendo il progetto ancora in corso, in futuro, l'accesso all'area potrà essere nuovamente vietato in momenti particolarmente critici per la sopravvivenza della nuova colonia di camosci. 
 
Si raccomanda a tutti, al fine di favorire l'ambientamento e la riproduzione di questi splendidi animali, di rispettare tale divieto. Per sapere in anticipo se l'area è accessibile (è piuttosto seccante scoprirlo in loco) si raccomanda di verificarlo sul sito del Parco Naturale Regionale Sirente Velino o di contattare gli uffici informativi del parco stesso.

Dal campo sportivo si segue la strada che lo costeggia ad Est; alla fine del campo sportivo si superare il ponticello sulla sinistra  e  si gira a destra fino all’imbocco del sentiero che sale, subito dopo un’edifico, sulla sinistra.
Senza difficoltà, si segue il sentiero che, superata una traccia di trattori, entra nel bosco e inizia a risalire in direzione Sud.Ad un tratto aperto e pianeggiante con una discreta visuale sulla piana di Ovindoli segue un tratto di salita che termina, dopo una caratteristica paretina di pochi metri nel bosco, in corrispondenza di un bivio. Si imbocca il sentiero a sinistra (c’è una scritta cancellata che indica “cresta”) e si risale, tra bosco e tratti aperti fino a raggiungere un ampio fontanile tra gli alberi oltre il quale si prosegue, sempre in salita, lungo la vallecola nella quale ci si trova fino ad uscire dal bosco in un ampia radura.
Oltre la radura, dopo un breve tratto coperto, si raggiunge un’ampia dolina che si aggira sulla sinistra fino a raggiungere la cresta dalla quale si può godere di un superbo panorama sul sottostante altipiano delle Rocche e sul Gran sasso.
Senza possibilità di errore si prosegue, sempre in cresta, fino a raggiungere un brutto edificio in legno in località Mandra Murata e, poco oltre, lo splendido rifugio “La Vecchia”.
Per la discesa, anzichè percorrere l'itinerario di andata, conviene raggiungere l’edificio in legno e piegare a sinistra per raggiungere una sella al di la della quale un evidente sentiero segnato permette di scendere tra vallecole e prati, fino ad una conca dove, ad eccezione della piena estate, è solitamente presente una pozza d'acqua.
Qui si piega a destra, risalendo una manciata di metri, e si imbocca l’evidente sentiero che scende in direzione NO fino a raggiungere il percorso di salita in corrispondenza del bivio sopra alla caratteristica paretina nel bosco.



## Photo Gallery
![](/images_escursioni/rifugio_la_vecchia/rifugio_la_vecchia.jpg "Rifugio La Vecchia: Il bel rifugio "La Vecchia".")  ![](/images_escursioni/rifugio_la_vecchia/panorama_su_ovindoli.jpg "Panorama su Ovindoli: Il panorama su Ovindoli.")  ![](/images_escursioni/rifugio_la_vecchia/sentiero_rifugio_la_vecchia.jpg "Sentiero rifugio la Vecchia: L'inizio del sentiero per il rifugio "La Vecchia" in piena estate.")  