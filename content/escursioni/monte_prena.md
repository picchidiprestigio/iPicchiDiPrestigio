---
title: Monte Prena
description: Il Monte Prena, dall’aspetto lunare e dolomitico, è una delle vette più affascinanti del Gran Sasso. Quella proposta è la via normale di salita da Campo Imperatore per il Vado di Ferruccio. Offre numerosissime attrattive per i bambini e i ragazzi, ma rappresenta un itinerario piuttosto duro riservato a ragazzi (e adulti) allenati ed esperti.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 850 m
### Tempo di Andata: 3 ore
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 L’itinerario, essendo molto vario e svolgendosi attraverso territori dall’aspetto assolutamente alieno e lunare, affascinerà qualunque bambino. Tuttavia, si tratta di un sentiero piuttosto faticoso che presenta, nel tratto finale, alcuni passaggi di roccia facili, ma un po’ esposti e franosi ed è quindi da riservare ai soli ragazzi più allenati e motivati con già una buona esperienza escursionistica alle spalle. Utile un caschetto in caso di caduta sassi nel tratto finale (cosa alquanto frequente per il passaggio dei camosci ). Se si affronta il percorso con bambini molto piccoli o comunque poco esperti, potrebbe far comodo disporre di una corda per fargli sicura.
### Interesse Sportivo: Alto
Il tratto finale (quello più difficile) divertirà molto qualunque bambino non soffra di vertigini. Nella conca dell’anfiteatro Nord, inoltre sono presenti numerosi massi erratici sui quali, durante una meritata pausa i bambini possono giocare ad arrampicarsi senza pericolo.

### Interesse Paesaggistico: Alto
Poche montagne, in Appennino, hanno un aspetto alieno e lunare come il Prena. Questo fatto, da solo, è in grado di motivare qualunque bambino abbastanza allenato da raggiungere almeno il Vado Ferruccio. Le belle pareti del camicia che dominano il primo tratto dell’itinerario e gli spettacolari panorami che si godono nella seconda completano il quadro. Come se non bastasse, inoltre, i pinnacoli e le rocce che si incontrano dal Vado di Ferruccio in poi assumono le forme più stravaganti nelle quali i bambini più piccoli (magari con un po’ d’aiuto) riconosceranno praticamente qualunque personaggio dei cartoni animati.

### Interesse Naturalistico: Alto
Dal punto di vista naturalistico il Prena è affascinante da qualunque aspetto lo si guardi. Da un punto di vista geologico sono interessantissimi i numerosi torrioni, i massi erratici e le tracce di antichi ghiacciai. Le fioriture di genziane e stelle alpine ammaliano i bambini più delicati e l’incontro con i camosci, quasi certo, entusiasma tutti, adulti o bambini.Lungo il percorso, bere l’acqua della Fonte Comune, aspirandola tra dai massi levigati tra i quali scorre sarà fonte di ulteriore divertimento.

Dal piccolo spiazzo sulla strada per la miniera (1745 m) parte un evidente sentiero che risale una ripida vallecola e supera dei tratti erbosi per piegare a destra superando un costone. Segue un tratto dal terreno franoso che conduce alla Fonte Comune (1900 m) dove il sentiero piega a sinistra, portandosi sull’altro del vallone, per poi iniziare a risalire lungamente, tra vallecole e tornanti fino al Vado di Ferruccio (2233 m, 1 h 30 min).
Dal vado si prosegue a sinistra in moderata discesa, aggirando alcune elevazioni, fino a raggiungere una seconda sella proprio sotto i contrafforti rocciosi del Prena. Da qui il sentiero gira leggermente a destra e inizia a salire ripido verso un’evidente spalla oltre la quale si scendono pochi metri fino alla conca erbosa coperta da massi alla base di un bell’anfiteatro subito a Nord della vetta.
Il sentiero gira a sinistra a risalire un ripido canale detritico che punta a due evidenti torrioni con un grosso masso incastrato nel mezzo, diviene sempre più ripido fino a quando, pochi metri sotto la cresta, diviene necessario utilizzare le mani per la progressione.
Raggiunta la cresta si gira a sinistra e in pochi metri si raggiunge la vetta (2561 m) dalla quale si gode di un panorama fantastico.
La discesa per lo stesso itinerario richiede circa due ore e mezza.



