---
title: Monte Di Cambio
description: Bell’itinerario che permette di raggiungere la panoramicissima vetta del Monte di cambio senza troppa fatica. La via di salita proposta attraversa gli ampi prati che caratterizzano questo settore dei monti Reatini evitando le sterrate che arrivano quasi in vetta e regalando una piacevole sensazione di isolamento. La presenza di animali al pascolo, fontanili e ampi panorami rende il sentiero appetibile anche per i bambini più piccoli, purché abituati a camminare.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 550 m
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Si
### Interessi per i bambini:
 Itinerario abbastanza apprezzato dai bambini e dai ragazzi grazie agli ampi panorami sul Terminillo e sui maggiori gruppi Appenninici. Anche se non faticoso si tratta di un itinerario piuttosto lungo che richiede un minimo di allenamento per non trasformarsi in un lungo calvario.Consigliabile a primavera, quando il caldo è ancora sopportabile, per le belle fioriture di orchidee e narcisi che, solitamente, affascinano i bambini; in questo periodo, tuttavia occorre fare attenzione alla presenza di nevai residui che possono presentare alcune difficoltà di superamento per i bambini meno esperti.
### Interesse Paesaggistico: Medio
L’itinerario permette di ammirare la bellissima cresta dei Sassetelli e il Terminillo dal lato più impervio e affascinante. L’ampio panorama di vetta affascina i giovani escursionisti e permette di giocare a identificare tutte le maggiori vette contribuendo a costruirsi una mappa mentale dell’Appennino.

### Interesse Naturalistico: Medio
Le fioriture di orchidee, narcisi, genzianelle e centinaia di altri fiori rendono, a primavera, i prati percorsi dall’itinerario una vera e propria tavolozza che non mancherà di affascinare i ragazzi più attenti agli aspetti naturalistici. Come in tutto gli itinerari del gruppo l’incontro con animali selvatici è quanto meno raro vista la desolazione fatta dall’uomo nel corso degli anni. Presenti numerose mucche e cavalli al pascolo solitamente poco propensi a farsi avvicinare.

Dal cartello segnaletico (1704 m), si percorre la ripida sterrata chiusa dalla una sbarra che in rapida successione supera due tornanti e risale fino a un terzo. Qui si abbandona la sterrata e si imbocca un evidente sentiero a sinistra che con una salita moderata taglia a mezzacosta il pendio Ovest di Monte i Porcini (Costa Ghiaiosa) fino a raggiungere un poco marcato crinale erboso. Da qui si seguono i radi segni sulla sinistra (il sentiero a desta è quello che verrà percorso a ritorno) fino ad affacciarsi dall’alto sul rifugio e sulla Fonte Maiolica.Si prosegue in discesa fino a raggiungere la fonte (1700 m) perdendo tutta la quota guadagnata e, dopo una bevuta rinfrescante, si prosegue al di la del fontanile per un evidente sentiero che supera un paio di vallette e si inoltra nel bosco.Si prosegue con un percorso evidente e gradevole in moderata salita fino ad uscire dal bosco in una piacevole vallata che si abbandona dopo pochi metri per seguire il sentiero a sinistra (fare un po’ di attenzione: anche se il sentiero è molto evidente viene spontaneo proseguire nella comoda vallata) che risale fino a una selletta erbosa dalla quale, il panorama si apre sul Monte Piano e Sul Monte di Cambio, meta dell’itinerario.Si prosegue lungo l’evidente sentiero che taglia a mezza costa i prati inclinati fino a raggiungere la poco marcata sella subito sotto Monte piano dalla quale ci si affaccia sul rifugio Vallebona (1734 m). Dalla sella, anziché scendere al rifugio per l’evidente sentiero si piega a destra e si risale, per tracce di sentiero mal segnate, la ripida cresta erbosa; superato un tratto ripido e faticoso si piega a sinistra fino a raggiungere, dopo un tratto non ripido, la zona erbosa che precede la salita finale.Si sale su prati e pietraie con percorso evidente fino a raggiungere la cresta sommitale del Monte di Cambio poco prima della vetta dominata da una brutta croce metallica. 
Il panorama offerto dalla vetta è eccezionale e permette nelle giornate più limpide di ammirare tutti i massicci principali dell’Appennino: dai Sibillini, alla Laga, al Gran Sasso, alla Maiella e al Velino. 
Per il ritorno è possibile seguire la stessa via, oppure un itinerario più comodo: dalla madonnina a pochi metri dalla vetta si scende per la stessa via di salita fino alla zona erbosa sottostante dove anzichè proseguire per il crinale che conduce al Monte Piano si piega a sinistra fino a raggiungere un’evidente sterrata. La si segue lungamente fino a quando, raggiunta la testa della valle che scende al rifugio Maiolica, inizia a salire e piega a sinistra del Monte i Porcini.Qui si abbandona la strada per un evidente sentiero adestra che, tagliando il pendio sopra al rifugio, conduce al crinale erboso sopra la costa Ghiaiosa riallacciandosi all’itinerario di salita.



