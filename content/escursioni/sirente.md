---
title: Sirente
description: La via normale di salita al Monte Sirente è un itinerario che, seppure un po’ monotono nella parte iniziale, regala all'escursionista una gran  varietà di ambienti e panorami che lo rendono, man mano che si sale, sempre più gratificante. Spettacolare e dall'aspetto incredibilmente dolomitico l'ultimo tratto.
featured_image: /images_escursioni/sirente/monte_sirente.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 250 m
### Quota Massima: 2 348m slm
### Tempo di Andata: 3 ore 45 min
### Tempo di Ritorno: 2 ore 45 min
### Itinerario Segnato: Si
### Interessi per i bambini:
 Si tratta di un itinerario piuttosto lungo e faticoso con un dislivello di tutto rispetto che, tuttavia, entusiasmerà qualunque bambino abbastanza allenato e motivato per percorrerlo.
### Interesse Paesaggistico: Alto
L’itinerario è molto vario e attraversa numerosi ambienti differenti tutti potenzialmente in grado di interessare un bambino se debitamente illustrati dall’accompagnatore. Il maggior interesse, tuttavia sarà rappresentato alle impressionanti pareti all’ombra delle quali si svolge buona parte del percorso.

### Interesse Naturalistico: Medio
Oltre alle interessanti fioriture del periodo primaverile, nella zona del Sirente è stata recentemente reintrodotta una colonia di camosci, che con un pizzico di fortuna è possibile vedere dal sentiero. Comune l’osservazione del volo dei grifoni o di altri, più piccoli, rapaci.

Dallo chalet si imbocca la ripida sterrata in salita che parte a destra della costruzione. Ad un primo bivio si prosegue a sinistra e, dopo altri 300 m circa, si abbandona la sterrata per imboccare un ripido sentiero, ben segnalato, a destra. Si sale tra gli alberi seguendo il percorso ben marcato e, dopo aver attraversato un’altra sterrata per proseguire lungo il sentiero di fronte, si segue un percorso sempre ben marcato tra gli alberi in moderata pendenza.
Quando la traccia piega a destra, si inizia a salire in modo decisamente più deciso. Si prosegue lungamente lungo un sentiero sempre molto evidente, superando tratti anche molto ripidi e attraversando una faggeta che diviene sempre più bella man mano che si procede.
La pendenza diminuisce solo in prossimità del termine del bosco: dopo un tratto di traversata verso sinistra, si incrocia il sentiero che arriva dalla neviera a sinistra e si raggiunge una bella radura che offre uno scorcio eccezionale sulle pareti dall’aspetto incredibilmente dolomitico che precipitano giù dalla cresta.
Si costeggia il margine del bosco a destra, si oltrepassa un ultimo brevissimo tratto coperto dagli alberi e, ormai definitivamente fuori dal bosco, si raggiunge una spalla del costone che scende dalla “Castellina” con una ripida salita. Oltre la spalla si prosegue traversando in modesta salita un secondo costone oltre il quale il sentiero piega a sinistra risale comodamente alla base di alcune roccette e poi, sempre in ripida salita, si sposta  a destra, per risalire un ripido pascolo fino ad un crinale roccioso che risale per alcuni metri.
Si scavalca il crinale per affacciarsi sulla sottostante Val Lupara percorrendo alcuni metri di discesa lungo un evidente sentiero e si inizia rapidamente a risalire lungo pietraie e sfasciumi fino a pochi metri sotto la cresta che si raggiunge superando un facile tratto di rocce ripide dove l’aiuto delle mani potrebbe essere d’aiuto.
Raggiunta la cresta pochi metri sopra un’ampia sella erbosa che ci separa dalla “Castellina”, si piega a destra e si risale ripidamente fino a raggiungere il collegamento tra la cresta principale e quella secondaria che separa la Val Lupara dal Canale Maiori dove val la pena di scendere pochi metri fino ad una selletta dalla quale si può ammirare il selvaggio Canale Maiori.
Proseguendo a salire ci si sposta a sinistra della cresta e per via non obbligata, ma molto evidente si raggiunge la vetta attraverso ampi pascoli e brevi roccette.
La via per lo stesso itinerario richiede poco meno di 3 ore. Anche se appare molto invitante e se in molti lo consigliano, è bene evitare la discesa per il Canale Maiori. Oltre ad essere una via molto scomoda, infatti, la discesa per tale via ha impatti ambientali devastanti: la continua discesa degli escursionisti lungo le ripidissime pietraie, infatti, provoca il rotolamento delle ghiaie e impedisce alle piante pionere di consolidare il terreno, incrementando l’erosione.



## Photo Gallery
![](/images_escursioni/sirente/monte_sirente.jpg "Monte Sirente: In vetta al Sirente")  ![](/images_escursioni/sirente/monte_sirente.jpg "Monte Sirente: Le pareti della Neviera e del Monte di Canale.")  ![](/images_escursioni/sirente/monte_sirente.jpg "Monte Sirente: Le pareti della Neviera e del Monte di Canale.")  ![](/images_escursioni/sirente/monte_sirente.jpg "Monte Sirente: Salendo verso il Sirente.")  ![](/images_escursioni/sirente/monte_sirente.jpg "Monte Sirente: Salendo verso il Sirente.")  ![](/images_escursioni/sirente/monte_sirente.jpg "Monte Sirente: Salendo verso il Sirente.")  ![](/images_escursioni/sirente/monte_sirente.jpg "Monte Sirente: Salendo verso il Sirente.")  