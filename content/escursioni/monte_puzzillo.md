---
title: Monte Puzzillo
description: La via normale per salire al Monte Puzzillo è un bell’itinerario di cresta che offre grandi panorami e vari spunti di interesse per i bambini. Anche se non molto faticoso è un percorso piuttosto lungo riservato, quindi, ai bambini più allenati e motivati. Pur trattandosi di una cresta piuttosto lunga non risulta mai monotona grazie alla varietà dei territori attraversati e dei panorami offerti.
featured_image: /images_escursioni/monte_puzzillo/valle_morretano_e_monte_puzzillo.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 690 m
### Quota Massima: 2 174m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Si
### Interessi per i bambini:
 Itinerario ricco di spunti interessanti legati principalmente alla varietà del paesaggio, al divertimento e alla possibilità di raccogliere i lamponi. I bambini collezionisti di 2000, inoltre, saranno affascinati dal fatto che in un solo itinerario raggiungeranno ben tre vette della collezione.L’itinerario anche se piuttosto semplice è, tuttavia, piuttosto lungo e potrebbe trasformarsi in un vero incubo se affrontato senza adeguata preparazione. I bambini meno allenati potrebbero limitarsi al Monte Fratta per raggiungere il quale attraverseranno diverse zone ricche di lamponi e dal quale si gode di un bel panorama sul Puzzillo e sulla sottostante valle di Morretano.
### Interesse Sportivo: Basso
L’itinerario non offre passaggi alpinistici particolari ed è sempre molto semplice, ma tra il Monte Cornacchia e l’anticima Nord alcune formazioni rocciose sono ottime per arrampicarsi un po’ e alcuni passaggi daranno, ai meno esperti, la sensazione di una vera e propria scalata.

### Interesse Paesaggistico: Medio
L’itinerario offre begli scorci sui monti del Cicolano, fino al Terminillo, prima e su tutti i monti della Duchessa e del Velino, dopo.Le cose più entusiasmanti per i bambini saranno, però, l’aspetto in stile fantasy del Puzzillo visto dal Monte Fratta nelle giornate un po’ nuvolose e vagamente nebbiose nonché l’aspetto selvaggio della lunga cresta percorsa.

### Interesse Naturalistico: Medio
Belle e variopinte le fioriture di fine primavera inizio estate.Particolarmente adatto a capire la stratificazione delle rocce sedimentarie la zona dell’anticima Nord dove sui ripidi pendii di sinistra, dapprima si vede bene l’inclinazione degli strati e poi, proprio lungo i giunti di strato si sono formate le lisce paretine che sorreggono la cresta (non sporgersi e fare molta attenzione!).Notevoli, inoltre, gli alberi piegati dal vento nella breve discesa dal Monte Fratta.

Proprio dietro il cartello che indica il Valico le Chiesole (1644 m) inizia un ripido sentiero che si inerpica fino al margine superiore della scarpata della strada raggiunto il quale si piega a destra e lo si costeggia, parallelamente alla strada, attraverso un prato inclinato. Quando, dopo poche decine di metri, il prato termina davanti a un boschetto, si piega a sinistra e si inizia a risalire il crinale nel bosco lungo un ripido sentiero a tornanti.Si raggiunge una prima radura ricca di lamponi e si prosegue in salita, sempre lungo la cresta, su terreno via via più aperto fino a raggiungere la modesta vetta di Monte Fratta (1878 m, 30 min).
Da monte Fratta si discende per una cinquantina di metri fino ad una lunga sella oltre la quale si rientra per un breve tratto nel bosco, lo si oltrepassa e si supera (o si aggira a sinistra) un tratto di cresta inaspettatamente affilato.Con alcune rampe più ripide si guadagna, quindi, la vetta poco marcata di Monte Cornacchia (2010 m). 
Dalla vetta di Monte Cornacchia si scende leggermente lungo la cresta e si prosegue per un tratto pianeggiante fino a delle belle formazioni rocciose che si superano in basso sulla destra.Immediatamente dopo inizia una ripida salita sassosa che conduce, in breve, all’anticima Nord del Puzzillo (2128 m, 2 h). Dall’anticima, la cresta piega verso sinistra con un’ampia curva e, con alcuni saliscendi, conduce in vetta al Puzzillo (2174 m, 2.5 h).



## Photo Gallery
![](/images_escursioni/monte_puzzillo/valle_morretano_e_monte_puzzillo.jpg "Valle Morretano e Monte Puzzillo: La valle di Morretano tra il Puzzillo e La Torricella")  ![](/images_escursioni/monte_puzzillo/monte_puzzillo_da_monte_fratta.jpg "Monte Puzzillo da Monte Fratta: Il Monte Puzzillo visto dal Monte Fratta.")  ![](/images_escursioni/monte_puzzillo/monte_puzzillo_da_monte_fratta.jpg "Monte Puzzillo da Monte Fratta: Scendendo dal Monte Fratta.")  ![](/images_escursioni/monte_puzzillo/monte_orsello.jpg "Monte Orsello: Salendo al Monte Cornacchia. Sullo sfondo Monte Orsello.")  ![](/images_escursioni/monte_puzzillo/monte_puzzillo.jpg "Monte Puzzillo: Maltempo sul monte Puzzillo.")  