---
title: Cascata Morricana
description: La cascata della Morricana è un luogo splendido che, specialmente in primavera allo scioglimento della neve, ha un che di magico. L’escursione per raggiungerla è una breve e semplice passeggiata adatta a tutti che permetterà, con poca fatica, di raggiungere uno delle più interessanti cascate dei Monti della Laga.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 400 m
### Tempo di Andata: 2 ore 30 min
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 Il percorso descritto è adattissimo ai bambini di tutte le età ed è un’ottima scelta per gite e pic nic di famiglia. La prosecuzione oltre la cascata della Morricana è indicata solo con bambini più allenati. Bisogna sempre tener conto che il superamento di alcuni torrenti (in particolare quello della Morricana se si decide di proseguire oltre) può presentare notevoli difficoltà a causa della portata d’acqua durante lo scioglimento della neve.
### Interesse Paesaggistico: Alto
La cascata della Morricana entusiasmerà qualunque bambino: meglio vederla in primavera quando la portata d’acqua è al massimo.

Le fioriture di orchidee durante la primavera e il bosco misto faggio/abete che sui attraversa lungo il tragitto interesseranno i bambini più attenti agli aspetti naturalistici se opportunamente guidati nell’osservazione.

Dal Parco avventura di Ceppo si percorre la strada sterrata pianeggiante a destra si addentra, in modo inizialmente poco evidente, nella lunga valle Castellana tenendosi sempre molto in alto rispetto al fondo valle e attraversando lo splendido bosco della Martese.
Poco dopo un bivio in corrispondenza del quale si ignora la strada a destra che scende, la strada termina a circa 5,8 km dal Parco avventura (1h 30min) e si prosegue lungo un evidente sentiero in salita che continua ad inoltrarsi lungo l’ampia valle. Dopo poco si raggiunge un bivio con un sentiero a destra che scende verso il fondo valle e che si ignora per proseguire a mezzacosta nello splendido bosco.
Si prosegue lungamente, senza possibilità di errore, lungo il sentiero ben marcato che supera alcuni torrenti e raggiunge la cascata della Morricana (1h min dalla fine della strada).
Attraversando il fosso, il sentiero prosegue in salita e in circa 30 minuti è possibile arrivare agli stazzi della Morricana per ammirare altre cascate più in alto o, addirittura, proseguire fino a Monte Pelone. Il sentiero, tuttavia è molto più ripido e difficoltoso di quello affrontato in precedenza.
Il ritorno dalla cascata della Morricana all’auto richiede ca. 2h 30min.



