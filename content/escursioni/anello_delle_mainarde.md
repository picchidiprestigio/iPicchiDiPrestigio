---
title: Anello Delle Mainarde
description: Il grande anello che dai Prati di Mezzo costeggia le pendici di Monte Cavallo, percorre la cresta di Monte a Mare e della Metuccia fino al Passo dei Monaci per poi riscendere al punto di partenza è un superbo itinerario molto vario e poco frequentato che permette di attraversare alcune tra le più belle zone del’intero Appennino Centrale. Si tratta, tuttavia, di un escursione che per lunghezza, dislivello e difficoltà di orientamento è riservata ai più allenati ed esperti.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 250 m
### Quota Massima: 2 161m slm
### Tempo di Andata: 4 ore
### Tempo di Ritorno: 2 ore 30 min
### Itinerario Segnato: Si
I segni sono spesso scolorati e difficili da individuare
### Interessi per i bambini:
 L’escursione descritta è un magnifico itinerario, ma i bambini in grado di affrontarlo sono davvero pochi. Si tratta, invece, di un percorso fantastico per adulti e ragazzi ben allenati ricco di spunti di interesse e cose da vedere.
### Interesse Paesaggistico: Alto
Gli ambienti attraversati e i panorami sono sempre mozzafiato. I monti Predicopeglia e Cavallo il cui aspetto ricorda vagamente fortezze immaginarie e la cresta del monte a Mare hanno tutte le caratteristiche necessarie per rendere i panorami di interesse anche per i bambini. Se vostro figlio, è tra i pochi bambini in grado di affrontare quest’escursione, non rimarrà indifferente ai panorami.

### Interesse Naturalistico: Alto
Oltre alle fioriture primaverili e alla bellezza della valle fredda percorsa in primavera da uno splendido torrente, quello che colpisce di più i bambini è la facilità con la quale si possono incontrare grossi mammiferi, primi tra tutti i camosci.

Dal parcheggio si risalgono i prati di Mezzo lungo lo skilift fino a raggiungere la stazione intermedia dell’impianto. Oltre la stazione si prosegue dritti, superando un brevissimo tratto più ripido oltre il quale la valle biforca. Si prosegue a destra risalendo la pista da sci fino ad arrivare, senza possibilità di errore, alla stazione superiore dello skilift.
Qui si imbocca un evidente sentiero a sinistra che, dopo pochi metri, raggiunge una selletta sotto Monte Nese dalla quale si gode di una spettacolare vista del percorso che ci attende: una splendida vallata dall’aspetto alpino chiusa al fondo dalla mole del Monte Forcellone e percorsa, in primavera da un bel torrente dal percorso movimentato.
Senza possibilità di errore, si risale la valle lasciandosi sulla destra la Mole del Forcellone e attraversando alcuni dei luoghi più belli dell’intero Appennino Centrale fin sotto il dolomitico Monte Cavallo dove la valle si biforca. Si risale il ripido ramo di sinistra (lasciandosi le pendici del Monte Cavallo a destra) e in breve si raggiunge una marcata sella a quota 1845 m slm (Passo dell Crocetta - 1 h 30 min).
Si segue il sentiero che scende ripido sulla destr fino al fondo della bella Val Venafra e si prosegue lungo il corso del ruscello che la percorre fino ad una zona erbosa caratterizzata dai molti resti di mura a secco. Si scende ancora un po’ fino a un pianeggiante prato a quota 1660 m slm dove si piega a sinistra e si inizia a risalire tra i faggi fino a raggiungere la soprastante sella di quota 1782 m posta subito sotto la Mole di Monte Mare. (1 h dalla sella precedente).
Da questo punto ha inizio il lungo tratto in cresta dell’escursione. Si piega a sinistra e si risale, tenendosi sulla destra, il ripido costone fino ad intercettare un marcato sentiero che piega a sinistra per salire obliquando lungo il versante Est del Cappello del Prete. Se non si è interessati a raggiungere tale vetta si può proseguire lungo questo sentiero per girarla, altrimenti si risale ripidamente senza via obbligata, seguendo alcuni radi segni, fino a raggiungerla per poi riscendere dalla parte opposta dove si ritrova il sentiero che lo aggirava.   
Sempre in cresta si seguono le evidenti tracce di sentiero, spesso fiancheggiate da brutto filo spinato, che dapprima con alcuni saliscendi e poi ripidamente raggiungono la cima di Costa del’Altare (2075 m; 1 h dalla sella).
Sempre in cresta si prosegue con alcuni saliscendi tra belle vallecole, doline e sterminate pietraie per raggiungere, con un ultimo tratto ripido, la vetta di Monte a Mare (30 min. dalla Costa dell’Altare)dove è un’imponente ometto di pietra. E dalla quale si può godere di una spettacolare vista sulla Meta e sui più lontani monti Tartaro e Petroso.
Per proseguire, si scende lungo la cresta in direzione opposta a quella d’arrivo e superando una serie di prati e grosse doline si raggiunge una seconda vetta, di un metro più alta del Monte a Mare, oltre la quale si scende in direzione Nord fino a trovarsi sopra una gigantesca dolina. Se si desidera raggiungere la vetta della Metuccia la si aggira sulla destra e si prosegue tra altre doline e belle pietraie fino alla vetta per poi tornare sui propri passi. In alternativa è più comodo aggirarla sulla sinistra e poi proseguire dritti.
Ci i trova ora ad attraversare una zona molto accidentata nella quale il sentiero è poco marcato se non del tutto assente e i segni rari e sbiaditi. La direzione da prendere è abbastanza evidente, dovendo puntare ala base della ripida piramide sommitale della Meta, ma in caso di nebbia po’ risultare davvero problematico individuare la direzione: in questo caso, piuttosto che seguire il percorso meno accidentato e più comodo come nel caso della traccia gpx allegata, conviene tenersi sempre lungo il filo di cresta (sulla destra della traccia) fino a raggiungere il Passo dei Monaci (1967 m slm; 1h 30 min dalla vetta di Monte a Mare).
Dal passo si piega a sinistra, per comodi prati e quindi, senza possibilità di errore, si segue il sentiero che scende lungo il vallone della Meta fino ad intercettar una strada sterrata che si segue a sinistra per abbandonarla poco dopo e raggiungere i prati di Mezzo  (1 h dal passo dei Monaci).



