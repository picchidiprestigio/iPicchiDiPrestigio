---
title: Monte Tuonaco
description: Gradevole escursione che, partendo direttamente da Formia, conduce alla vetta di monte Tuonaco (1176 m). Non eccessivamente faticoso, nonostante il dislivello tutt'altro che trascurabile, è un itinerario lungo e solitario, molto vario che permette di ammirare alcune delle zone più aride e lunari degli Aurunci. Ideale dall'autunno alla primavera, è un percorso da evitare nei periodi più caldi.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 300 m
### Quota Massima: 1 176m slm
### Tempo di Andata: 4 ore 30 min
### Tempo di Ritorno: 3 ore
### Itinerario Segnato: Si
### Interessi per i bambini:
 Non foss’altro per il grande dislivello e per la partenza da un quota tanto bassa (praticamente si parte in riva al mare), l’itinerario è molto vario e attraversa numerosi ambienti diversi e interessanti. La maggior parte dei bambini, tuttavia, troverà l’escursione eccessivamente lunga e faticosa e piuttosto monotona specialmente nella sua prima parte.
### Interesse Paesaggistico: Medio
I panorami su Gaeta affascinano qualunque bambino, ma tendono a venire a noia dopo un po’.
Il Piano Terruto, superato in bellezza solo dalla Valle di Sciro (sotto la vetta), è un luogo alieno e affascinante che potrà interessare i ragazzi più attenti a questo tipo di cose, ma può essere raggiunto molto più facilmente,con un itinerario sub orizzontale dalla Fonte Acquaviva.
Analogamente la valle di Sciro, vera e propria perla del gruppo, non potrà non piacere a bambini e ragazzi che, tuttavia, dopo oltre mille metri di salita non avranno più le energie per apprezzarla; anche in questo caso molto meglio raggiungerla dalla Fonte Acquaviva.

### Interesse Naturalistico: Medio
Le fioriture di orchidee e narcisi e il profumo della salvia che cresce spontanea risultano, solitamente, molto apprezzate dai bambini interessati agli aspetti naturalistici, ma la fatica fatta per raggiungerle non gli permetterà di apprezzarle  pieno.

Superata la catena che chiude la strada si prosegue lungo la sterrata che, dopo pochi metri, passa sotto la ferrovia per poi fiancheggiarla lungamente con un percorso in moderata salita. Il fondo stradale peggiora man mano che si prosegue e la sterrata diviene un tratturo del quale i muri a secco che lo fiancheggiano testimoniano la passata importanza. Dopo quasi due chilometri si raggiunge un tornante a destra e si prosegue lungamente, sempre lungo il comodo tratturo, fino a tornare sopra Formia. Dopo un secondo tornante (stavolta a sinistra) la via prosegue poco più ripida lungo il metanodotto fino a raggiungere delle brutte baracche, appollaiate su una sella sotto Monte Costamezza, che occorre superare aggirandole sulla destra su scomode tracce. In questo tratto, occorre fare particolare attenzione perché i cani dei pastori che abitano le baracche sono liberi di uscire e potrebbero creare qualche problema.
Oltrepassate le baracche, si intercetta una sterrata che sale dalla valle proprio in corrispondenza di un tornante: si segue il ramo di destra che, in moderata salita, supera due tornanti. Pochi metri oltre un grosso masso che impedisce agli autoveicoli di proseguire oltre, si abbandona la pista ben marcata per imboccare un sentiero sulla destra che, dapprima ben visibile, diviene presto infestato da erbacce e piccoli arbusti che ne rendono alquanto difficile l’individuazione facilitata, tuttavia, dagli abbondanti segni.
Si risale tra le roccette e le erbacce fino a raggiungere una zona recentemente devastata da un incendio, dove il paesaggio è incredibilmente roccioso e lunare, e quindi un bel crinale che si segue sulla sinistra.
Si supera un pilone e si prosegue sulla sinistra del crinale lungo quelle che, se il pendio fosse stato più ripido, avremmo a buon diritto chiamato cenge. In breve il crinale si allarga e conduce ad una zona dove l’orientamento non è banale: dove si debba andare, infatti, è sempre molto intuitivo, ma trovare la via più comoda per farlo è tutta un’altra questione.
Superata una zona pianeggiante ricca di vallecole e doline si sale sulla destra fino ad un grosso, isolato e ben visibile leccio oltre il quale si risale per una modesta vallecola fino ad un ampio crinale. Si supera un’ampia dolina, lasciandola sulla destra, e si raggiunge la testata di una vallecola. Si scende di qualche metro lungo il fondo erboso della vallecola e, in corrispondenza di un piccolo albero con un segno (non visibile nel senso di percorrenza descritto), si piega a sinistra e si inizia a traversare in quota fino raggiungere lo splendido Piano Terruto (3h 15min), talmente crivellato da doline di ogni dimensione da ricordare più una fetta di groviera che non un pianoro.
Si prosegue ai margini del piano, lungo l’orlo oltre il quale la montagna precipita nella stretta Valle Piana, fino a raggiungerne l’estremità opposta dove si intercetta il sentiero che arriva dalla Fonte Acquaviva.
Proprio sopra questo bivio, inizia la salita più ripida dell’itinerario che conduce, tra abbondanti piante di salvia, ad una anticima del Monte Tuonaco a quota 1100 m slm circa, oltre la quale la cresta è interrotta da due ampie doline che si possono aggirare su entrambi i lati. Passando sulla destra è possibile vedere le opere di muratura che caratterizzano la seconda dolina, residuo di un antica “nevera”: un deposito utilizzato, quando ancora non esistevano frigoriferi e congelatori, per conservare la neve.
Oltre le doline, un ultima, breve salita permette di raggiungere la vetta del Monte Tuonaco (1176 m slm; 1h 15m da Piano Terruto).
 
La discesa per lo stesso itinerario richiede circa 3 ore.



