---
title: Monte Argatone
description: La salita al Monte Argatone da Villalago è una piacevolissima escursione che si svolge nell'area di protezione esterna del Parco Nazionale d’Abruzzo Lazio e Molise. Si tratta di un’escursione non particolarmente faticosa ma che richiede un certo allenamento principalmente per la lunghezza e il dislivello non trascurabili.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 200 m
### Quota Massima: 2 149m slm
### Tempo di Andata: 4 ore
### Tempo di Ritorno: 2 ore 45 min
### Itinerario Segnato: Parzialmente
L’ultimo tratto di salita, in cresta, non è segnato.
### Interessi per i bambini:
 Escursione solitamente gradita anche dai più piccoli. In presenza di bambini particolarmente giovani o poco allenati è preferibile limitare l'escursione al raggiungimento dello stazzo di Montagna Grande.
### Interesse Paesaggistico: Medio
I paesaggi e i panorami sono sempre splendidi, ma privi di quegli aspetti fiabeschi che entusiasmano i più giovani. Sicuramente molto apprezzato dai più piccoli è il rifugio nel quale qualunque bambino desidererebbe dormire (non c'è acqua potabile).

### Interesse Naturalistico: Alto
Splendide le fioriture primaverili e alta èprobabilità di incontri ravvicinati con ungulati o altri grandi mammiferi.

Dall’area pic nic, dove è presente anche una fontanella, si imbocca l’ampio ed evidente sentiero che attraversa il fondo della valle Franchitta e inizia a risalirla sul lato opposto (destra orografica).
Senza alcuna possibilità di errore si segue l’evidente e ben segnato sentiero che attraversa più volte il fondo del fossato e raggiunge una zona dove la valle si stringe e diventa un breve, ma affascinante canyon: se ne percorre il fondo e all’uscita del punto stretto si prosegue, sempre seguendo il  sentiero, a destra (sinistra orografica) del fondovalle.
Si continua a salire senza soluzione di continuità fino oltre quota 1400 m slm quando il sentiero abbandona la valle e inizia a risalire, sempre evidente, sulla destra dapprima con alcuni tornanti e quindi con lunghi tratti di salita continua fino ad uscire dal bosco intorno a quota 1750 m slm.
Una volta usciti dal bosco si segiue un comodo sentiero in modesta salita che conduce, in breve, allo Stazzo di Montagna Grande (1818 m slm; 2 h 45 min) oggi adibito a rifugio.
Dal Rifugio si segue il sentiero, meno evidente di prima ma sempre visibile ed intuitivo, che risale la vallata erbosa. Si supera una zona con bosco rado  e si inizia a salire a destra del fondovalle dove alcune belle stratificazioni rocciose attirano l’attenzione. Con alcuni rapidi tornanti ci si sposta sulla destra e , con un tratto meno ripido che obliqua a sinistra si raggiunge infine la cresta in corrispondenza dell’ampia sella tra Monte Argatone e La Terratta.
Senza via obbligata si piega a destra lungo la ripida salita di cresta che conduce, in brava, in vetta al Monte Argatone (2149 m slm; 1 h 15 min dal rifugio).
La discesa per lo stesso itinerario richiede ca.  2 h 45 min.



