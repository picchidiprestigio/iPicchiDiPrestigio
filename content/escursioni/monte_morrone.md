---
title: Monte Morrone
description: Il Monte Morrone può essere raggiunto con uno splendido percorso ad anello che sale dalla valle Amara e scende verso Corvaro per ripidi pendii e isolati pianori. Si tratta di un itinerario fantastico, ambientato nel cuore della riserva della Duchessa, che regala splendidi panorami dai Sibillini agli Ernici. A causa della lunghezza e del dislivello tutt'altro che trascurabili, però, è riservato a persone motivate e ben allenate.
featured_image: /images_escursioni/monte_morrone/monte_morrone.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 500 m
### Quota Massima: 2 141m slm
### Tempo di Andata: 4 ore
### Tempo di Ritorno: 3 ore 30 min
### Itinerario Segnato: Parzialmente
L'ultimo tratto della salita, dall'alta valle dell'Asino fino a Cima Zis e a Monte Morrone si svolge su tracce non segnate.
### Interessi per i bambini:
 L’escursione descritta è un magnifico itinerario per un adulto, ma è decisamente inadatta alla percorrenza da parte di bambini: pur essendo un percorso che offre numerosi spunti di interesse, infatti, il gran dislivello lo rende un itinerario decisamente sconsigliabile per la percorrenza da parte dei più piccoli. Si tratta, invece, di un percorso fantastico per adulti e ragazzi ben allenati.
### Interesse Paesaggistico: Medio
I panorami che si possono godere nel corso dell’escursione non sono particolarmente affascinanti per un bambino, ma sono eccezionali per i ragazzi più grandi che abbiano già alle spalle un buon numero d’escursioni sull’Appennino.
Il panorama offerto dalla vetta del Morrone, infatti, spazia su buona parte dell’Appennino Centrale: dai Sibillini al Gran Sasso da un lato e  dai Lucretili agli Ernici dall’altro. Le vedute sul Murolungo, sul Velino e sul lago della Duchessa dal vado dell’Asina, inoltre, sono a dir poco indimenticabili.

### Interesse Naturalistico: Alto
I ragazzi più grandi e allenati, in grado di affrontare l’escursione, la troveranno ricca di interesse sia per le fioriture sia per la facilità di avvistamento di animali di grossa taglia quali grifoni e camosci, nelle parti più alte, e cinghiali nelle parti più basse.
Se percorsa in primavera, inoltre, la valle Amara è particolarmente interessante grazie alla presenza di un grossa risorgenza che permette di camminare, per buona parte del percorso, lungo il corso d’acqua, verdissimo per la presenza del fitto e ben irrigato muschio.

Dallo spiazzo subito sotto la galleria dell’autostrada si percorre la strada sterrata che percorre il fondo della vale Amara. Senza possibilità di errore, si raggiunge una chiesetta posta in corrispondenza di una decisa strettoia rocciosa e, quindi, un punto dove la strada piega a destra con un tornante per alzarsi e superare alcuni saltini rocciosi percorsi, in primavera, da belle cascatelle. Sempre seguendo la strada si prosegue nel bosco, si ignora un bivio sula destra (che conduce alla fonte “Le Vene”) e, dopo un breve tratto pianeggiante, si raggiunge un tornante a sinistra.
Qui si abbandona la sterrata e si imbocca il sentiero a destra che si inoltra nella valle dell’Asino (che altri non è che la parte superiore della valle Amara appena percorsa). Si prosegue sempre lungo il fondovalle in direzione dei bei contrafforti rocciosi dalla forma vagamente piramidale che chiudono la valle.  Quando si è quasi sotto lo sperone roccioso conviene abbandonare il sentiero segnato che conduce al rifugio Campitelli e proseguire sulla destra lungo vaghe tracce, lasciandosi a sinistra lo sperone stesso. Si risale un tratto di bosco ripido e si raggiunge un bel pianoro dal quale è, finalmente, possibile ammirare la cresta sommitale del Morrone, meta dell’escursione.
Con itinerario ormai intuitivo ed evidente, si prosegue lungo la vallata, si supera un ultimo piccolo bosco e poi all’aperto si raggiunge il Vado dell’Asina (1910 m; 2 h 45 min) dal quale si  può godere di un panorama eccezionale sul Velino, sul Murolungo e sul sottostante lago della Duchessa.
Dal vado si piega a destra e si risale la cresta, seguendo delle tracce piuttosto evidenti, fino a raggiungere l’anticima orientale del Morrone o Cima Zis (2130 m). Oltre Cima Zis si scende per facili roccette (è questo l’unico passaggio impegnativo dell’escursione in cui occorre tenersi sulla sinistra evitando le pareti rocciose del versante settentrionale) e quindi si risale per raggiungere la vetta di Monte Morrone (2141 m; 1 h 15 min da vado del’Asina).
Per la discesa, anziché tornare per l’itinerario di salita è possibile effettuare un bel percorso ad anello. Si scende lungo la cresta a nord della vetta seguendo  gli evidenti segnavia che conducono, con un percorso ripidissimo, alla fonte le Vene dove in una radura sono presenti due brutte costruzioni in pietra e dove arriva una strada sterrata che sale dalla valle Amara. Invece di scendere lungo la sterrata, si seguono le tracce poco evidenti che iniziano qualche metro sotto il casolare più settentrionale. Facendo molta attenzione ai radi e cancellati segnavia gialli e rossi si risalgono un centinaio di metri fino a raggiungere una radura proprio sotto le ultime elevazioni di Iaccio della Capra (la cresta più occidentale che scende dal Morrone) oltre la quale la montagna precipita verso la vale Amara. Raggiunta l’estremità opposta alla radura , anziché scendere occorre tenersi sulla sinistra e risalire alcuni metri per poi proseguire a mezzacosta, proprio sopra alcune paretine, fino a raggiungere dei bei prati che digradano verso Ovest e dove i resti di un pannello informativo ci informano che ci troviamo a Cartore, all’inizio del’ippovia (?).
Si scende fino al limitare del bosco dove, cercando di seguire i vari segni (mai dove servirebbero ma di una moltitudine di colori: rossi e gialli - rossi, gialli e verdi - rossi e bianchi), si imbocca un sentierino che, dapprima labile, poi sempre più marcato scende nel bosco, costeggia brevemente una zona di alberi morti dall’aspetto spettrale e raggiunge lo splendido pianoro di Prime Prata, caratterizzato dalla presenza di un tondo laghetto.
Si raggiunge il bordo del pianoro e, circa a metà della sua lunghezza, si imbocca l’evidente sentiero che scende verso Corvaro. Senza più possibilità di errore, si perdono circa 500 m di quota fino ad intercettare una strada  sterrata proprio in corrispondenza di un tornante: si imbocca il ramo di sinistra, in discesa, si oltrepassa l’autostrada tramite un sottopassaggio e si prosegue fino ad una radura dove la strada svolta nettamente  sinistra; qui, in corrispondenza di un piccolo ometto di pietra sopra un grosso masso debolmente segnato di giallo e  rosso, inizia (sulla destra) un sentierino che scende ripidissimo nel bosco a intercetta la strada asfaltata che sale da Corvaro: la si segue a destra e, riguadagnando un centinaio di metri di quota, si arriva alla macchina.



## Photo Gallery
![](/images_escursioni/monte_morrone/monte_morrone.jpg "Monte Morrone: Autoscatto in vetta al Morrone. Sullo sfondo il Velino")  ![](/images_escursioni/monte_morrone/valle_amara.jpg "Valle Amara: L'abbondante acqua che sgorga in primavera da una risorgenza nell'alta Valle Amara.")  ![](/images_escursioni/monte_morrone/valle_amara.jpg "Valle Amara: Il muschio ricopre le rocce in prossimità della risorgenza.")  ![](/images_escursioni/monte_morrone/valle_dell'asino.jpg "Valle dell'Asino: Valle dell'Asino")  ![](/images_escursioni/monte_morrone/cima_zis.jpg "Cima Zis: Cima Zis vista dalla valle dell'Asino.")  ![](/images_escursioni/monte_morrone/lago_della_duchessa_e_monte_murolungo.jpg "Lago della Duchessa e Monte Murolungo: Il Murolungo e il lago della Duchessa visti dal Vado dell'Asina.")  ![](/images_escursioni/monte_morrone/lago_della_duchessa_e_monte_velino.jpg "Lago della Duchessa e Monte Velino: Il lago della Duchessa visto dal Vado dell'Asina. Sullo sfondo Sevice e Velino.")  ![](/images_escursioni/monte_morrone/monte_morrone.jpg "Monte Morrone: Monte Morrone visto da Cima Zis.")  ![](/images_escursioni/monte_morrone/cima_zis.jpg "Cima Zis: Cima Zis")  ![](/images_escursioni/monte_morrone/iaccio_della_capra.jpg "Iaccio della Capra: I bei prati fioriti di Iaccio della Capra")  ![](/images_escursioni/monte_morrone/prime_prata.jpg "Prime Prata: Il verde e isolato campo di "Prime Prata"")  