---
title: Monte Pizzuto
description: Monte Pizzuto, seconda elevazione dei Monte Sabini, può essere raggiunto con una facile escursione che ne percorre la cresta meridionale. Si tratta di un gradevole itinerario, invaso dai rovi nelle parti più basse, che regala grandi panorami e ambienti inaspettatamente solitari alle quote più elevate.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 750 m
### Quota Massima: 1 288m slm
### Tempo di Andata: 2 ore
### Tempo di Ritorno: 1 ora 45 min
### Itinerario Segnato: No
### Interessi per i bambini:
 L’escursione è molto interessante per gli adulti e per i ragazzi già appassionati all’escursionismo, ma non offre particolari attrattive per i bambini alle prime armi.
### Interesse Paesaggistico: Basso
I panorami sono ampi e belli, ma non del tipo adatto ad affascinare un bambino. 

### Interesse Naturalistico: Basso
In primavera ci sono, lungo la cresta, splendide fioriture mentre in autunno i boschi si accendono di colori sgargianti, ma raramente i bambini sono molto attratti da queste cose.

Venendo da Poggio Catino, si imbocca l’ampio tratturo sulla sinistra subito dopo il ponte sul torrente Galantina che dopo un breve tratto pianeggiante supera il fondo della Valle Gemini e raggiunge e oltrepassa  un prato circondato dai rovi. Pochi metri al di la del prato si abbandona l’evidente e ben segnato sentiero per imboccare, a destra, un esile sentierino intagliato tra i rovi e gli arbusti: alcuni segni di vernice indicano la traccia più comoda tuttavia, a seconda della stagione, potrebbe essere piuttosto problematico trovare una strada priva di spine.
La traccia prosegue sempre in salita tra i rovi e gli arbusti, fino a raggiungere il bosco più fitto dove la mancanza di tagli recenti rende la traccia meno evidente ma più intuitiva e finalmente libera dai rovi.  Si supera il bosco seguendo un percorso abbastanza intuitivo e contrassegnato da alcuni segni di vernice vecchi e scoloriti e quindi si raggiunge la parte più alta della cresta spoglia e  molto frequentata da animali al pascolo. Da qui la via per la vetta è assolutamente ovvia: basta seguire la cresta sempre evidente fino a quando, superata una prima cima, si raggiunge la vetta a quota 1888 m slm.
Per la discesa, anziché tornare per la via di salita, conviene scendere ai bei prati che si vedono tra noi e il Monte Tancia proseguendo per la cresta in direzione opposta a quella di salita fino a quando, in corrispondenza della testata della Valle Gemini (dove si incrocia il percorso ad anello di Monte Macchia Gelata) si piega a destra e si scende ripidamente fino a raggiungere i prati di Poggio Perugino.
Si piega, quindi, a destra per seguire il fondo valle fino a quando, in corrispondenza di una cisterna, la valle si restringe e si entra nel bosco. Ignorando l’evidente e segnato sentiero che risale a destra, si prosegue lungamente sempre lungo il gradevole fondo valle fino a raggiungere il prato attraversato all’inizio dell’escursione.
Il percorso di discesa dai prati di Poggio Perugino coincide con quello di salita al Monte Tancia; è, quindi, possibile unire i due itinerari per ottenere un anello ancora più ampio e interessante.



