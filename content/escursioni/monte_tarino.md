---
title: Monte Tarino
description: Monte Tarino e monte Tarinello sono, probabilmente, le due vette più affascinanti dell’intero gruppo dei Simbruini. Situate quasi al confine con i più elevati monti Ernici, regalano splendidi panorami e offrono numerose possibilità all’escursionista. Quello proposto è un piccolo anello che può essere percorso in entrambi i versi e permette di attraversare, con un’unica escursione, sia gli ambienti scoperti e ventosi della cresta sia le estese faggete e gli ampi pianori che caratterizzano il versante settentrionale.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 850 m
### Quota Massima: 1 961m slm
### Tempo di Andata: 2 ore 30 min
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 Itinerario molto interessante per i bambini specialmente in primavera quando le fioriture sono in corso. Si tratta di un itinerario semplice e non lungo, ma che non deve essere sottovalutato: dato il dislivello totale non elevatissimo ma neppure trascurabile richiede, infatti, un certo grado di motivazione e allenamento.
### Interesse Paesaggistico: Medio
Il Tarinello e i suoi pascoli sommitali piacciono ai bambini per il loro aspetto alieno. Il panorama di vetta che spazia dal Velino/Sirente, alla Maiella e  agli Ernici sarà sicuramente apprezzato dai ragazzi con già una discreta esperienza escursionistica, ma non affascinerà i bambini più piccoli.

### Interesse Naturalistico: Medio
In primavera tutto il percorso si ricopre di Asfodeli, narcisi e orchidee che affascineranno i giovani naturalisti.

Dal piazzale della SS. Trinità si imbocca la strada sterrata che parte alla sua estremità orientale per abbandonarla, dopo poco più di venti metri, a favore dell’evidente sentiero che inizia a destra e conduce immediatamente in cresta.
Si piega a sinistra e, con alcuni saliscendi, si raggiunge una lunga ed erbosa sella dalla quale, sempre in cresta, si inizia a salire in modo deciso dapprima nel bosco e poi all’aperto.
Si ignorano le varie tracce che, sulla destra, tagliano il pendio a mezza costa e si raggiunge un tratto pianeggiante dal quale si può ammirare bene la vetta del Tarinello. Sempre lungo la cresta si prosegue a saliscendi alternando tratti aperti a tratti nel bosco e, con un ultimo, tratto un po’ ripido si raggiungono i pascoli crivellati di doline del Tarinello proprio tra le due vette (2 h). Scelta una delle due (quella di sinistra è leggermente più alta, ma quella di destra è più interessante) la si guadagna rapidamente per poi ridiscendere sul lato opposta fino a raggiungere la località “Pozzo della Neve” in corrispondenza del bivio con il sentiero da percorre al ritorno per effettuare il percorso ad anello. Tenendosi sempre sulla linea di cresta, si ignora il sentiero che scende a sinistra verso Campo Ceraso e si raggiunge la base della ripida salita assolata che conduce alla vetta del Tarino. Facendo attenzione a non abbandonare il sentiero (il pendio mostra chiari segni di deterioramento dovuti al passaggio fuori sentiero) si raggiunge, quindi, la vetta (1961m slm; 30 min dal tarinello). Su questo ultimo tratto, in primavera, occorre fare molta attenzione in quanto, nel canale pochi metri sotto la vetta, si forma un ripidissimo nevaio che può resistere fin quasi all’estate: una scivolata sulla neve porterebbe a precipitare giù per le pareti sottostanti: in caso sia ancora presente, quindi, non bisogna assolutamente provare ad attraversarlo, ma è molto più prudente aggirarlo sulla destra.  
La discesa può avvenire per la via di salita (2 h) oppure si può effettuare un gradevolissimo anello che passa per il Fontanile Campitelle. Volendo adottare questa seconda soluzione, si torna indietro fino al secondo bivio il località Pozzo della neve (quello subito sotto la vetta più alta del Tarinello). Qui si piega a destra e si imbocca il sentiero evidente e ben segnato che scende nel bosco in direzione Nord Nord Ovest. Man mano che si scende il bosco diviene sempre più fitto e bello e gli alberi di dimensioni sempre maggiori fino a raggiungere una prima radura dalla forma vagamente circolare a quota 1515 m slm ca.
Dalla radura si scende in direzione opposta a quella d’arrivo seguendo una boscosa vallecola e, in breve, si raggiungono ampi pianori e pascoli e si intercetta una strada che si segue fino al Fontanile Campitelle (2 h dal Tarino).
Dalla fonte si risale l’evidente vallecola a sud e, tramite un sentiero non segnato, si raggiunge rapidamente una sterrata che si segue sulla destra fino ad una netta curva a sinistra dove si prosegue dritti per ricongiungercisi poco oltre. Si piega a sinistra e, dopo una sessantina di metri si abbandona definitivamente la strada e si seguono i radi segni che attraversano il prato sulla sinistra e, risalendo una vallecola e altri bei prati, conducono alla cresta percorsa all’andata poco prima del parcheggio che si raggiunge seguendo la cresta verso destra (30 min dalla fonte). 



