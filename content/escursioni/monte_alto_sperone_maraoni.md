---
title: Monte Alto Sperone Maraoni
description: L’anello proposto è un lungo itinerario che si snoda attraverso faggete incontaminate e isolati piani carsici. Opzionalmente, è possibile salire alla vetta di Monte Alto, ma il punto panoramico migliore toccato dal percorso è rappresentato dallo Sperone Maraoni.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Tempo di Andata: 3 ore 30 min
### Tempo di Ritorno: 1 ora 30 min
### Itinerario Segnato: No
L'escursione si svolge quasi interamente lungo tracce e sentieri non segnati
### Interessi per i bambini:
 Decidere se l’itinerario descritto è adatto o meno a dei bambini è un compito alquanto arduo. Non mancano, infatti, spunti di estremo interesse lungo tutto il percorso, ma la lunghezza dell’itinerario e la fatica fatta per percorrerlo tendono a scoraggiare e ad essere eccessive per qualunque bambino.
Sicuramente da evitare, insieme a dei bambini, la salita a Monte Alto: pur se breve è una salita decisamente faticosa e non ripaga i giovani escursionisti neppure con uno straccio di panorama.
Per il reso, si dovrà decidere in base all’allenamento e agli interessi dei bambini effettuando, eventualmente un giro più breve.
Va segnalata la presenza, intorno a Fonte S. Marino, di alcuni pannelli informativi sul carsismo della zona che, se ben spiegati, risultano molto interessanti e istruttivi per i bambini.
Dal punto di vista sportivo l’itinerario non offre grandi attrattive. Al contrario, per l maggior parte dei bambini l’escursione risulterà eccessivamente lunga, monotona e insopportabilmente faticosa. 

### Interesse Paesaggistico: Medio
L’escursione proposta si svolge attraverso alcune delle zone meno frequentate dei Lepini (a Campo di Caccia non ci sono neppure i sentieri!) ed offre, quindi, la possibilità di ammirare luoghi e faggete pressoché incontaminate. Molto interessante l’inghiottitoio di Campo di Caccia che si trova in un ambiente davvero fantastico. Un po’ meno interessante la Fontana S. Marino visto che tutta l’acqua viene captata dall’acquedotto.Il panorama che si può ammirare dallo Sperone Maraoni è molto bello, ma come quasi tutti i panorami non risulterà particolarmente interessante agli occhi di un bambino: sarà, invece, molto apprezzato dai ragazzi più grandicelli.
Con la nebbia, le faggete attraversate assumono un aspetto mistico e inquietante e, in tali condizioni, e saranno molto apprezzate dai bambini che non potranno non provare uno strano miscuglio di fascino e terrore. Attenzione, però a non perdersi visto che si tratta di un itinerario quasi sempre privo di punti di riferimento.

### Interesse Naturalistico: Medio
L’interesse naturalistico dell’escursione è dato, principalmente, dalle faggete attraversate ricche di Agrifogli e Tassi e dai fenomeni carsici della zona. Particolarmente interessante in tale senso (oltre alle già citate grotte) è la bella stratificazione delle rocce che circondano la Fonte S. Marino. 

Dallo spiazzo con l’area di sosta, si prosegue, senza possibilità di errore lungo la sterrata che, in circa 40 minuti, conduce alla fonte S. Marino (1134 m).
Si imbocca il ripido sentiero a destra, cercando di tenersi sulla più alta delle tracce, fino a raggiungere prima un pannello informativo sul carsismo dei Lepini e dopo  una recinzione che protegge la fontana S. Marino (10 min. dalla fonte).
Come illustrato dal pannello informativo, si tratta di una risorgenza dalla quale riemergono le acque assorbite dal soprastante monte omonimo. Tutta l’acqua, però, è captata e non rimane quindi molto da vedere. Dalla Fonte, si seguono vaghe tracce cercando di traversare a mezza costa, scendendo leggermente fino a intercettare un sentiero più basso di quello da noi percorso che si segue fino ad una modesta selletta. Se non si è interessati a vedere la forra d’ingresso della risorgenza, lo sesso punto può essere raggiunto seguendo la più bassa delle tracce che partono dalla fonte.
Dalla sella si prosegue a mezza costa sulla sinistra seguendo rare e vaghe tracce di passaggio, evitando di salire, per alcune centinaia di metri fino a quando il bosco si dirada, si supera una zona di radi alberi molto dei quali spaccati, e usciti completamente dal bosco si vede il sottostante pianoro di Campo di Caccia, che si raggiunge scendendo direttamente (40 minuti dalla fonte). In questo tratto occorre fare estrema attenzione in quanto, l’assenza totale di tracce e segnaletica, rende l’orientamento alquanto problematico in caso di nebbia o di notte.
Raggiunto il bel pianoro di merita sicuramente uno sguardo l’ inghiottitoio di Campo di Caccia, nella parte più bassa del campo.
Dall’inghiottitoio si percorre tutto il pianoro in direzione Sud-Est, fino ad imboccare l’ampia valle tra Monte San Marino e Monte Malaina che si risale imboccando, alla biforcazione, sempre la valle a sinistra percorsa a tratti da un sentiero piuttosto evidente. Quando si esce dal bosco si risale, ancora a sinistra, la vallata erbosa fino alla sua testata in corrispondenza di una piccola selletta oltre la quale si segue l’evidente sentiero che scende al di là fino al fondo dell’ennesima vallata boscosa che si risale sulla destra; ad un’ampia biforcazione della valle si imbocca il ramo proveniente da sinistra e si continua a salire fino a quando, sulla destra, si intercetta il sentiero  segnato che sale da Pian della Croce.
Si prosegue per l’evidente sentiero (a sinistra) fino a raggiungere una modesta insellatura sotto Monte Pisciarello oltre la quale si scende prima ai resti di una brutta cisterna in cemento e successivamente a un ampio pianoro sotto Molte Alto dove si intercetta la carrareccia che sale da Fonte San Marino (ca. 1 h da Campo di Caccia. È possibile raggiungere questo punto in ca. 25 minuti con questa variante).
Si attraversa il pianoro e si risale dall’altra parte per un ampio avvallamento boscoso fino a raggiungere la base dell’ampia cresta di Monte Alto (1416 m). Volendone raggiungere la cima, si abbandona il sentiero per salire sulla sinistra, senza via obbligata, lungo la cresta fino a raggiungere la vetta, per poi riscende per la stessa via (20 min A/R).
Proseguendo, il sentiero diviene sempre più evidente fino a divenire una vera e propria carrareccia. In corrispondenza di un segno su un albero ben visibile, si imbocca il sentiero a sinistra che riconduce alla stessa carrareccia poco più in alto.
Sempre seguendo l’evidente percorso segnato si supera un serbatoio d’acqua e alcuni pianori con evidenti resti di muri a secco. Senza possibilità di errore, si prosegue fino a quando la carrareccia scende sulla destra e raggiunge alcuni (brutti) rifugi di pastori, dove termina.
Si attraversano i campi lungo un evidente sentiero segnato fino a raggiungere, in corrispondenza dell’ultimo rifugio, il sentiero che, sulla destra, sale da Morolo. Ignorando questo sentiero si sale l’evidente cresta sassosa che, in pochi minuti, conduce alla vetta dello Sperone Maraoni (1328 m; ca. 1 h da Monte Alto).
Per il ritorno conviene evitare la via di salita, esageratamente lunga, e iniziare a scendere senza via obbligata puntando al prato subito sotto la vetta. Una volta raggiunto il prato, in corrisponda di un evidente tasso, si imbocca il sentiero sulla destra che si inoltra nel bosco per abbandonarlo pochi metri dopo e scendere nella vallecola di sinistra. Si segue la vallecola fino ad un pianoro con un muro a secco dove, sempre seguendo il corso dell’acqua, si piega a destra costeggiando il muro e quindi (sempre in discesa) si piega a sinistra lungo il fondo della vallecola sempre più ripido.
Dopo un tratto il discesa si intercetta il corso secco di un torrente che si segue a destra fino a uscire dal bosco sbucando sui Prati della Valle. Si segue il letto del torrente fino circa a metà dei prati, per imboccare la vallecola erbosa sulla sinistra in salita. Dopo pochi metri la si abbandona piegando a destra per un avvallamento appena evidente nel bosco. Si risale l’avvallamento tenendosi sulla destra, fino a scavalcare un costone boscoso ed entrare nella valle a fianco. Si prosegue risalendo la valle fino ad intercettare, in corrispondenza di un bel faggio più imponente degli altri, una traccia di sentiero che si segue sulla destra.
Il sentiero diviene sempre più evidente, con alcuni sporadici segni rossi: lo si segue a saliscendi, guadagnando un po’ di quota, fino ad intercettare un sentiero segnato che risale da destra. Lo si segue verso sinistra fino a raggiungere dei bei prati che, una volta attraversati, portano ad affacciarsi sulla valle di fonte S Marino proprio sopra la fonte stessa. Una ripida e breve discese permette di raggiungerla e quindi, seguendo la sterrata iniziale di raggiungere l’area di sosta.

 
Monte Alto dalla Fonte San Marino
 
 

Tempo risparmiato: 

1 ora



Ascesa risparmiata: 

400m





Volendo risparmiare un po’ di tempo e fatica è possibile evitare l’ampio giro che conduce a Campo di Caccia e salire direttamente dalla Fonte S. Marino per la valle incuneata tra Monte Alto e Monte S. Marino.
Dalla Fonte San Marino, anziché imboccare il sentiero di destra, si prosegue lungo la sterrata alle spalle del fontanile.
Si prosegue senza possibilità di errore lungo il fondovalle fino ad un’ampia radura dove la valle si biforca. Si segue il ramo di sinistra percorso da una evidente carrareccia e si prosegue fino a raggiungere un ampio prato sotto Monte Alto dove si ritrova il sentiero che collega il Monte Malaina allo Sperone Maraoni che si segue, come descritto nell’itinerario principale verso sinistra. 






 
Inghiottitoio di Campo di Caccia
 
 



Come si vede bene dall’ingresso la grotta è un inghiottitoio attivo che assorbe le acque provenienti dalla vallata tra Monte San Marino e Monte Malaina.Il primo tratto, stretto, ha un andamento pseudo orizzontale formato da stretti meandri e quattro sifoni aperti solo nei mesi più asciutti.
Superato un piccolo approfondimento e una breve e franosa zona fossile la grotta intercetta delle evidenti fratture e cambia decisamente aspetto divenendo più ampia e assumendo un andamento verticale.
Una serie di ampi pozzi sempre più bagnati porta alla profondità di -457 m dove intercetta un grosso fiume (Rio Urubamba) che può essere percorso sia verso monte dove sgorga da un sifone perenne (-430 m) sia verso valle fino al sifone terminale alla profondità di 610 m.




Storia: 


L’inghiottitoi di Campo di Caccia fu scoperto nel 1949 a seguito dello sprofondamento dell’ingresso dopo un periodo di forti piogge. Le prime esplorazioni si conclusero a pochi metri dall’ingresso di fronte a un sifone di fango.
Solo nel 1960 alcuni speleologi dello SCR, trovarono il sifone aperto e poterono esplorare le anguste condotte iniziali fino a un secondo sifone.
Sempre lo SCR, nel 1990 riprende le esplorazioni superando un terzo pseudo sifone e fermandosi di fronte ad un saltino da 4 m.
Dal 1995 al 2001 la grotta è stata esplorata fino all’attuale fondo da speleologi di diversi gruppi (una volta tanto) in collaborazione tra loro.




Escursioni che conducono all'ingresso: 

Monte Alto e Sperone Maraoni







