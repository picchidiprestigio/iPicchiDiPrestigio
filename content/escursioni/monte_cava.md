---
title: Monte Cava
description: "Il Monte Cava è la massima elevazione dei monti del Cicolano e, con i sui 2000 metri di quota precisi, è il più basso dei 2000 dell’Appennino. Si tratta di una montagna piuttosto dolce, posta proprio al confine tra Lazio e Abruzzo e spesso ignorata dagli escursionisti che gli preferiscono le vicinissime e maggiori elevazioni della duchessa e del Velino. È un vero peccato, perché il Monte Cava ha molto da offrire e l’itinerario proposto ne è una prova inconfutabile: si tratta, infatti, di un percorso ad anello che si svolge interamente sul versante abruzzese e che attraversa un’enormità di ambienti diversi e regala panorami indimenticabili."
featured_image: /images_escursioni/monte_cava/laghetto_di_femmina_morta.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 100 m
### Quota Massima: 2 000m slm
### Tempo di Andata: 4 ore
### Tempo di Ritorno: 3 ore
### Itinerario Segnato: No
Lungo tutto il percorso si incontrano vecchi segni gialli e rossi, troppo vecchi e sbiaditi per essere affidabili.
### Interessi per i bambini:
 L’itinerario è molto vario e interessante e susciterà l’interesse dei bambini a patto che siano molto allenati e motivati. Nel caso di bambini non abituati a camminare è preferibile limitarsi alla visita delle risorgenze all’inizio del percorso.
### Interesse Paesaggistico: Alto
L’itinerario è molto vario e interessante e susciterà l’interesse dei bambini a patto che siano molto allenati e motivati. Nel caso di bambini non abituati a camminare è preferibile limitarsi alla visita delle risorgenze all’inizio del percorso.

### Interesse Naturalistico: Basso
Dal punto di vista naturalistico, purtroppo, questo versante delle montagne non ha molto da offrire ai bambini visto che non esiste alcuna forma tutela e, quindi, l’incontro con qualche animale è piuttosto inusuale. L’incontro con un cervo e l’osservazione del volo di qualche rapace, tuttavia, non sono da escludere nella parte alta del percorso.

Dal vecchio fontanile si risale l’ampia traccia lasciata dalle mucche costeggiando la rete di protezione dell'autostrada (dall’inferno…), si piega a sinistra per scavalcare l'ingresso della galleria e si intercetta un evidente sentiero che scende a raggiungere il torrente Raio proprio in corrispondenza, sulla destra, di una risorgenza dalla quale, nei periodi di piena sgorgano affascinanti cascatelle (… al paradiso in pochi metri).
Si attraversa il torrente e si risale sul versante opposto verso destra tra boschi e radure costeggiando l'affascinante corso del torrente fino a intercettare una strada sterrata in corrispondenza di una netta curva. Anziché scendere lungo la strada a destra, come verrebbe naturale, si imbocca il sentierino di fronte che conduce ad un edificio in rovina oltre il quale si raggiunge, in breve, il corso di un affluente che si può risalire fino all'interessante ingresso della risorgenza di Vaccamorta dal quale sgorga tutta l'acqua (30 min).
Proseguendo lungo il sentiero, invece, si raggiunge rapidamente il fondo della valle principale e la sterrata che la percorre che si segue a sinistra, in salita, fino ad un fontanile che riceve l'acqua dall'ennesima, piccola risorgenza.
Poco sopra il fontanile, in corrispondenza di un bivio si può continuare a seguire la sterrata (più comodo) o percorrere la pista che si stacca sulla sinistra (più bello) per percorrere un tratto di bosco e di tracce di sentiero, molto vaghe, fino a ricongiungersi alla sterrata e a raggiungere il laghetto di Cerasolo (1h da Vaccamorta). Si abbandona la strada per oltrepassare l'ampia depressione sulla sinistra della conca lungo un'evidente mulattiera che conduce, dopo poco, a un'alta sterrata.
Si percorre la sterrata verso destra per pochi metri e, quando piega a sinistra nel bosco, la si abbandona a favore di alcune tracce a destra che, oltrepassata una zona di ampie doline, conducono alla cresta che scende dal Monte San Rocco.
Si piega, quindi, a destra e si risale lungamente la bella cresta che regala splendidi panorami e diviene, man mano che si sale, sempre più rocciosa fino a raggiungere la vetta di Monte san Rocco (1880 m slm; 1h 45min dal laghetto).
Sempre seguendo la cresta, quindi, si scende aggirando sulla destra l'ampia depressione subito sotto la vetta e si risale un tratto un po' più ripido per raggiungere la vetta del Monte Cava (2000 m slm; 45 min da Monte San Rocco).
Dalla vetta si prosegue in direzione opposta a quella di arrivo, si supera la cima di Monte Rotondo (1993 m slm) e si scende fino all'ampia depressione del Vado di Femmina Morta dove si abbandona la cresta e si piega a destra per raggiungere, con alcuni saliscendi in ambiente carsico molto affascinante, un ampio laghetto e i resti di una vecchia cisterna (1838 m slm; 1h 15 min dalla vetta).
Dai ruderi, si piega a sinistra, si scende e si inizia a percorrere la vallata sottostante, avendo l'accortezza di tenersi alti sulla destra quando l'impluvio inizia a diventare più ripido per raggiungere un secondo impluvio parallelo che scende più dolce, oltrepassa un breve tratto di bosco e sbuca in'ampia radura pianeggiante.
Si attraversa la pianura e si imbocca un labile sentiero che scende lungo una vallecola che si percorre nel bosco (fare molta attenzione alle tracce di passaggio) fino a quando diviene improvvisamente ripida. A questo punto si imbocca l'evidente sentiero sulla destra che, senza più possibilità di errore, scende lungamente e con numerosi tornanti fino a raggiungere, 450 metri più in basso, una strada sterrata che percorsa a sinistra, conduce rapidamente al fontanile punto di partenza dell'itinerario (1h 45min dalla cisterna).



## Photo Gallery
![](/images_escursioni/monte_cava/laghetto_di_femmina_morta.jpg "Laghetto di Femmina Morta: In primavera, al vado di Femmina Morta si formano alcuni piccoli laghetti.")  ![](/images_escursioni/monte_cava/vaccamorta.jpg "Vaccamorta: Camminando lungo il torrente che sgorga dalla risorgenza di Vaccamorta.")  ![](/images_escursioni/monte_cava/grotta_di_vaccamorta.jpg "Grotta di Vaccamorta: L'ingresso della grotta è racchiuso tra alcune pareti alla base delle quali scorre un torrente che, inumidendo le rocce, permette la crescita di verdissimi cuscinetti di muschio.")  ![](/images_escursioni/monte_cava/fontanile.jpg "Fontanile: Il Fontanile lungo la strada che sale al laghetto di Cerasolo")  ![](/images_escursioni/monte_cava/valle_del_pozzillo.jpg "Valle del Pozzillo: Una radura nell'alta Valle del Pozzillo.")  ![](/images_escursioni/monte_cava/prati_di_cerasolo.jpg "Prati di Cerasolo: Il panoramico arrivo in cresta in località "Prati di Cerasolo".")  ![](/images_escursioni/monte_cava/valle_dell'asino.jpg "Valle dell'Asino: Panorama verso la Valle dell'Asino dai prati di Cerasolo.")  ![](/images_escursioni/monte_cava/monte_san_rocco.jpg "Monte San Rocco: In cammino verso Monte San Rocco.")  ![](/images_escursioni/monte_cava/monte_san_rocco.jpg "Monte San Rocco: Panorama dalla cresta di Monte San Rocco verso il gruppo del velino.")  ![](/images_escursioni/monte_cava/monte_orsello.jpg "Monte Orsello: Panorama dalla cresta di Monte San Rocco verso il Monte Orsello")  ![](/images_escursioni/monte_cava/monte_morrone.jpg "Monte Morrone: Un'ometto di pietra si staglia sulla cresta di Monte San Rocco sullo sfondo del Morrone.")  ![](/images_escursioni/monte_cava/monte_san_rocco.jpg "Monte San Rocco: La bella cresta  che conduce al Monte Cava.")  ![](/images_escursioni/monte_cava/monte_morrone.jpg "Monte Morrone: Salendo lungo la cresta di fronte al Monte Morrone.")  ![](/images_escursioni/monte_cava/monte_cava.jpg "Monte Cava: La cresta in prossimità della vetta del Monte Cava.")  ![](/images_escursioni/monte_cava/monte_cava.jpg "Monte Cava: Scendendo dalla vetta di Monte Cava verso Vado Femmina Morta.")  ![](/images_escursioni/monte_cava/monte_terminillo.jpg "Monte Terminillo: Scendendo dalla vetta di Monte Cava verso Vado Femmina Morta. Sullo sfondo il Terminillo e i Monti Reatini.")  ![](/images_escursioni/monte_cava/crochi.jpg "Crochi: Fioritura di Crochi al vado Femmina Morta.")  ![](/images_escursioni/monte_cava/laghetto_di_femmina_morta.jpg "Laghetto di Femmina Morta: In primavera, al vado di Femmina Morta si formano alcuni piccoli laghetti.")  ![](/images_escursioni/monte_cava/pozzo_scoperto.jpg "Pozzo Scoperto: La vecchia cisterna sotto Monte Cava.")  