---
title: Monte Serrapopolo Scandriglia
description: L’escursione che da Scandriglia porta alla vetta del Monte Serrapopolo passando per il convento abbandonato di San Nicola e la lunga cresta è, probabilmente, una delle escursioni più interessanti dell’intero gruppo dei Lucretili. Il suo fascino, in grado di ammaliare sia i bambini sia gli adulti, è dovuto principalmente alla varietà degli ambienti attraversati (dalle rovine del convento, ai fitti boschi, ai pascoli), ma anche alla bellezza del panorama che si gode dalla vetta.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 750 m
### Quota Massima: 1 180m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Parzialmente
I rari segni sono vecchi e sbiaditi e non sempre presenti dove servono.
### Interessi per i bambini:
 L’escursione è molto interessante per la ricchezza degli ambienti attraversati e per la presenza delle rovine del convento. Con i bambini più piccoli è, probabilmente, meglio limitarsi a raggiungere le rovine rinunciando però alla parte più interessante del percorso dal punto di vista naturalistico.
### Interesse Paesaggistico: Alto
Il panorama sui Lucretili che si gode dalla vetta affascinerà i ragazzi più grandi ma non affascinerà particolarmente i bambini. L’interesse principale per i più giovani sarà rappresentato dalle rovine del convento. Occorre fare, tuttavia, molta attenzione perché si tratta di un edificio instabile e pericolante all’interno del quale non ci si deve avventurare.

### Interesse Naturalistico: Medio
I boschi e le radure attraversati sono particolarmente affascinanti, specialmente in primavera e in autunno. Alcuni alberi particolarmente maestosi che si incontrano lungo il percorso risulteranno molto affascinanti per i ragazzi più interessati agli aspetti naturalistici.

Si imbocca la ripida carrareccia (molto scivolosa in caso di pioggia) che sale a fianco di una casa e quando, dopo pochi metri, si biforca si prosegue a destra fino a raggiungere un piccolo edificio dell’acquedotto. Oltre l’acquedotto si prosegue lungo un evidente sentiero nel bosco che traversa lungamente con alcuni saliscendi fino ad intercettare una ripida e malconcia strada sterrata.
Si piega a sinistra, seguendo in salita la sterrata e, dopo pochi metri, si raggiunge il convento abbandonato di S. Nicola (700m; 30 min), arroccato su un piccolo sperone a dominare Scandriglia.
Il sentiero prosegue a destra costeggiando il muro del convento, supera sulla destra una piccola grotticella nascosta dalle radici di un albero, e prosegue in debole salita a mezzacosta fino a raggiungere un cancelletto in legno. Oltre il cancello il sentiero piega a destra e prosegue lungamente fino a raggiungere un’ampia  ed erbosa sella, tra il Colle di Cerreta e il Colle Vallepecoraro, dalla quale si può ammirare la vicina (in linea d’aria) Cima delle Casarene.
Oltre i prati della sella si prosegue nel bosco lungo un ben marcato sentiero in direzione SSE. Si sale lungamente, ma mai in modo ripido fino a quando la traccia inizia a scendere per raggiungere la piccola fonte di Vallepecorara (non fare affidamento sulla presenza d’acqua in quanto la fonte è spesso in secca).Si risale per la vallecola sulla destra e ci si porta sulla dorsale che si segue fina a dei prati sotto l’elevazione che forma la vetta del Serrapopolo.
Volendo evitare la discesa alla fonte, è possibile piegare a destra quando il sentiero inizia a scendere e seguire delle tracce poco evidenti che, seguendo l’ampia cresta portano direttamente ai prati sotto la vetta.
Per affrontare l’ultima ripida salita il sentiero, poco marcato e mal segnato obliqua a destra, supera il bosco e risale su terreni sgombri dagli alberi; la traccia, tuttavia, è molto difficile da trovare. In alternativa si può affrontare direttamente la salita nel bosco fino a raggiungere le aree sgombre sommitali e la vetta (1180 m; 2 h dal convento). Entrambe le alternative sono decisamente scomode.



