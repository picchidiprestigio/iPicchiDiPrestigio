---
title: Scarpellata
description: Una delle vie più rapide e dirette per salire a Monte Gennaro (1271 m) è quella che da Marcellina sale per la Scarpellata, cuore di una delle due riserve integrali del parco. Si tratta di un itinerario rapido e ripido, interessante per la varietà della vegetazione ma un po’ monotono se non decisamente noioso agli occhi degli escursionisti più giovani.
featured_image: /images_escursioni/scarpellata/monte_gennaro.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 900 m
### Quota Massima: 1 271m slm
### Tempo di Andata: 2 ore 30 min
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 Anche se si tratta di un escursione interessante per un adulto, qualunque tentativo di farla insieme a un bambino sarà un insuccesso. L’itinerario, infatti, risulterà agli occhi di un bambino monotono e faticoso ed è, quindi, fortemente sconsigliato: molto meglio raggiungere il Gennaro da Prato Favale; in questo modo i bambini si divertiranno di più e la giornata sarà un successo.
### Interesse Naturalistico: Basso
Siamo in un'area a riserva integrale e la natura riserva delle sorprese eccezionali per un adulto. Per un bambino, però, non c'è molto di entusiasmante e il maggior interesse per un ragazzo è dato dalle fioriture di orchidee durante la primavera, periodo in cui la valle diventa profumatissima grazie all’abbondante presenza di coloratissimi alberi di Giuda. Tutto sommato, a meno che non si tratti di veri e propri appassionati di botanica, non si tratta di nulla di sufficiente a far apprezzare ad un bambino la ripida salita.

 
Attenzione: l’itinerario si svolge nel cuore di una zona di riserva integrale. Nel percorrerlo, dunque, è necessario mantenersi strettamente sul sentiero senza abbandonarlo e cercando di apportare il minimo disturbo possibile ad un ambiente così prezioso e vulnerabile.
Dall’auto si prosegue lungo la strada che diviene sempre più ripida e dal fondo sempre più sconnesso fino ad un cartello segnaletico posto in corrispondenza di un bivio che indica l’improbabile quota di 330 m slm, motivo per il quale non deve essere utilizzato per regolare l’altimetro (la quota reale si aggira intorno ai 430 m slm).
Si imbocca la diramazione di destra, in ripida salita, e si prosegue senza possibilità di errore lungo la strada fino al suo termine in corrispondenza di un cancello oltre il quale alcune vasche da bagno sono state utilizzate come altrettanti abbeveratoi.
Si prosegue oltre il cancello (ricordarsi di chiuderlo dopo il proprio passaggio) e si imbocca l’evidente sentiero che sale sulla destra dello stesso.
Sempre lungo il sentiero che sale tenendosi sulla sinistra (destra orografica) si sale rapidamente fino a raggiungere un bel passaggio pianeggiante (il primo dalla partenza) intagliato nella roccia e subito dopo un bivio in località “I Bammocci” (1000 m slm; 1 h 45 min).
Anziché proseguire dritti verso il Pratone, si piega a sinistra e si segue il sentiero pianeggiante che tra ampie radure e splendidi aceri punta alla vetta del Gennaro, adesso chiaramente visibile. Con un ultimo tratto più ripido attraverso una bella pietraia si raggiunge, quindi la vetta (1271 m slm; 45 min da I Bammocci).
La discesa per la stessa via richiede ca. 1 h e 30 min. In alternativa è possibile scendere al Pratone tramite il sentiero sulla sinistra, poco sotto la vetta, e percorrerlo tutto per tornare al bivio de “I Bammocci” (in pratica si percorre, al contrario, parte di questo itinerario. Considerare 30 min in più).



## Photo Gallery
![](/images_escursioni/scarpellata/monte_gennaro.jpg "Monte Gennaro: La vetta di Monte Gennaro vista da "I Bammocci".")  ![](/images_escursioni/scarpellata/narciso_dei_poeti_-_narcissus_poeticus.jpg "Narciso dei poeti - Narcissus poeticus: Parecchi Narcisi dei poeti (Narcissus poeticus) crescono sulle pietraie del Gennaro.")  ![](/images_escursioni/scarpellata/monte_morrone_della_croce.jpg "Monte Morrone della Croce: La torretta di Monte Morrone della Croce vista dalla vetta di Monte Gennaro.")  ![](/images_escursioni/scarpellata/pratone_del_gennaro.jpg "Pratone del Gennaro: Il Pratone visto dalla vetta di Monte Gennaro.")  