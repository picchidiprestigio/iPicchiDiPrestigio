---
title: Monte Nuria
description: I monti Nuria e Nurietta sono due punti panoramici assolutamente eccezionali per raggiungere i quali si passa attraverso una grande varietà di ambienti e rappresentano, quindi, una meta eccellente per una facile escursione. Il percorso proposto, facile ma non brevissimo, passa attraverso il bel piano di Cornino con il suo laghetto in stile alpino, risale le pendici del Nurietta attraverso fitte faggete e, infine, raggiunge le due vette attraversando uno splendido altipiano fortemente segnato dal carsismo.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 900 m
### Quota Massima: 1 888m slm
### Tempo di Andata: 3 ore
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 L’itinerario è molto vario e interessante e susciterà l’interesse dei bambini. La maggior parte di loro troverà molto interessanti sia il piano di Cornino sia l’altipiano carsico sommitale, ma si annoierà non poco durante la salita nel bosco a causa, principalmente della monotonia del dover percorrere una sterrata. Peccato perché la faggeta è davvero bella.
### Interesse Paesaggistico: Medio
L’ambiente del piano di Cornino è splendido e molto caratteristico e piace anche ai bambini più piccoli. I panorami sommitali sono meravigliosi e, anche se mancano delle caratteristiche solitamente ricercate dai più piccoli, sono in grado di affascinare i bambini più grandi specialmente se hanno già raggiunto alcune delle tante cime visibili dalla vetta. La scritta “Dux” sul vicino monte Giano, inoltre, offre l’occasione per una preziosa lezione di storia. L’altipinao carsico che separa le due cime, infine, è olitamente apprezzato da tutti sia per la sua bellezza lunare sia per la presenza dei laghetti.

### Interesse Naturalistico: Medio
Da un punto di vista naturalistico la cosa che attirerà di più i bambini è l’abbondante presenza di uccelli al lago di Cornino, solitamente ricco di germani reali, folaghe e aironi. Sull’altipiano tra il Nuria e il Nurietta i molti animali al pascolo affascinano, solitamente, i più piccoli.

Dal termine dalla strada si percorre l’evidente mulattiera che scende al lago di Cornino ben visibile dall’auto. Raggiunto il lago si prosegue lungo un sentiero ben visibile per attraversare l’ampio pianoro in direzione ovest. Circa a metà del piano si intercetta una strada sterrta che arriva dal vicino piano di Rascino e la si segue, sempre verso ovest, fino al limitare del bosco (30 min). Senza possibilità di errore si risale nel bosco lungo il fondovalle percorso dalla sterrata in una zona bella ma un po’ deturpata dalla presenza della strada e dai recenti tagli fatti nell’ambito di un progetto per la “conversione definitiva all’alto fusto” della faggeta (si spera, quindi, che la situazione migliori negli anni a venire).
Quasi a quota 1550 m slm si raggiunge un tornante a sinistra subito seguito da un secondo tornante a destra dove arriva un evidente sentiero. Si prosegue lungo la strada, si ignora il sentiero che piega a destra e si raggiunge un bivio. La strada principale, da ignorare, piega  sinistra a formare un terzo tornante, mentre la via da percorrere è costituita da una ripida sterrata che prosegue dritta davanti a noi.
Sempre lungo la strada si prosegue nel fitto bosco, che diviene sempre più bello, fino a raggiungere un costone erboso oltre il quale si scendono alcuni metri per poi risalire lungo una vallecola fino ad uscire definitivamente dal bosco.
Si risale lungo il fondo erboso della vallecola fino all’altezza di una piccola selletta, pochi metri più in alto sulla cresta a sinistra. Si raggiunge la selletta e si piega a sinistra, lungo la cresta fino a raggiungere la vetta del Monte Nurietta (1884 m; 1h 30 min dal piano di Cornino).
Per proseguire alla volta del Nuria, si torna indietro alla selletta e si continua a risalire la sottostante vallecola, abbandonata prima per salire al Nurietta. Si raggiunge in breve la testata della vallecola e si inizia a riscendere nella direzione opposta lungo un’altra vallecola caratterizzata dalla presenza di due laghetti utilizzati come abbeveratoi naturali dal molto bestiame presente nella zona. Si continua  scendere fino a raggiungere la base del ripido pendio che scende dal Nuria che si risale tagliandolo a sinistra lungo un evidentissimo sentiero fino a raggiungere la cresta sommitale dove si piega  destra e, in breve, si raggiunge la vetta (1888m; 1 h dal Nurietta).
Grazie all’altezza e alla posizione, il panorama che si gode dalla vetta è fantastico e spazia su praticamente tutto l’Appennino Centrale: ruotando da Nord in senso orario si possono ammirare, infatti, il lontanissimo Monte Vettore (Sibillini), i monti della Laga e del Gran sasso per tutta la loro lunghezza, il gruppo del Velino e del Sirente (entrambi ben distinguibili), gli Ernici e i Simbruini, il Navegna, i lontani Lucretili dei quali si distinguono nettamente le elevazioni del Gennaro e del Pellecchia, i Sabini e, quindi, il vicino Terminillo e gli altri monti del Cicolano sui quali spicca il Monte Giano con il suo caratteristico documento storico vivente: il bosco con scritto “Dux”.
La discesa può avvenire per lo stesso itinerario (2h 30 min), proseguendo lungo la cresta in direzione opposta a quella di arrivo (est nord est) fino al colle della Fungara, proseguire sull’ampio crinale nord est in ripida discesa, per poi scendere al piano di Cornino seguendo un ampio e boscoso vallone (2 h). Quest’ultimo percorso, del quale non riportiamo la traccia GPS, è più rapido ma non segnato e quindi riservato ai soli esperti. 



