---
title: Monte Campitello
description: Monte Campitello, nel settore settentrionale del Parco Nazionale d’Abruzzo, Lazio e Molise offre la possibilità di una piacevolissima escursione, facile e non faticosa che, girando intorno alla vetta, attraversa una serie di luoghi affascinanti, come il Ferroio di Scanno e i ruderi dei numerosi stazzi che una volta costituivano il cuore delle attività pastorali. Si tratta di un bel percorso adatto anche a chi non è particolarmente allenato, lungo il quale sarà tutt’altro che insolito imbattersi in qualche animale selvatico.
featured_image: /images_escursioni/monte_campitello/serra_cappella.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 750 m
### Quota Massima: 1 973m slm
### Tempo Totale: 5 ore 45 min
### Itinerario Segnato: Si
### Interessi per i bambini:
 L’itinerario, anche se non breve, è facile e adatto ai bambini che apprezzeranno i panorami e le tracce di animali.
### Interesse Paesaggistico: Medio
L’ambiente è molto bello e dovrebbe piacere ai bambini  soprattutto per i resti degli stazzi che si incontrano lungo il percorso e per l’aspetto aspro e roccioso delle vette circostanti.

### Interesse Naturalistico: Alto
L’incontro con i cervi è comunissimo e, osservando anche il cielo, è frequente osservare qualche grosso rapace. È quasi certa l’osservazione di tracce di vari animali: dalle volpi ai lupi, dai cinghiali ai cervi.

Si percorre la comoda sterrata che partendo dall’area picnic raggiunge e supera un piano dove è in corso un rimboschimento, risale sulla sinistra per raggiungere una sella e scende a mezzacosta fino a raggiungere un ampio e verdeggiante impluvio dove è lo Stazzo di Ziomas.
Superato lo stazzo, si risale ancora per pochi metri, si raggiunge un bivio dove si imbocca la strada a sinistra, in salita, e si prosegue fino ad un secondo bivio dove si imbocca la strada a destra, sempre in salita.
Si segue lungamente la sterrata, che con alcuni saliscendi passa sopra i bei pascoli del Ferroio di scanno e si raggiunge una decisa curva a sinistra dove si abbandona la strada per imboccare il sentiero a destra (1h 45min).
Superato un bel tratto nel bosco, si raggiunge l’ampia radura di Coppo del Campitello che si attraversa per rientrare nel bosco e proseguire, poi, nel fondo valle all’aperto fino a raggiungere i resti di uno stazzo. Si risale fino ad una sella ampia ed erbosa per poi riscendere, lungo un evidente sentiero che taglia il versante della Serra del campitello, verso la valle dei Codacchi. Si passa sotto le pareti rocciose della Serra e si risale, quindi, ad una marcata sella subito sotto la vetta.
Dalla sella ci si sposta a sinistra, si scavalca una dorsale rocciosa e si piega a destra per aggirare l’elevazione soprastante e intercettare un ampia mulattiera che, seguita a destra, conduce allo Stazzo di Camporotondo, recentemente risistemato (1700 m slm; 2h 15min dal Ferroio di Scanno; posti letto disponibili ma nessuna fonte d’acqua).
Dallo stazzo si attraverso il prato e si procede lungo una comoda strada sterrata fino ad un bivio con una più utilizzata. Si piega a destra, si risale sotto a belle formazioni rocciose e si raggiunge la strada sterrata percorsa all’andata poco sopra lo stazzo di Ziomas dal quale si ritorna alle auto per la via di salita (1h 45 min dallo stazzo Camporotondo).



## Photo Gallery
![](/images_escursioni/monte_campitello/serra_cappella.jpg "Serra Cappella: Il panorama verso Serra Cappella dal Valico della Corte.")  ![](/images_escursioni/monte_campitello/camporotondo.jpg "Camporotondo: Gruppo di faggi in veste autunnale nei pressi di Camporotondo.")  