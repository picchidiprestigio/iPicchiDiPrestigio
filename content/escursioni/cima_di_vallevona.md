---
title: Cima Di Vallevona
description: La Cima di Vallevona, massima elevazione dei Monti Carseolani, è facilmente raggiungibile dal santuario di Santa Maria dei Bisognosi con una lunga e spettacolare cavalcata di cresta che regala, soprattutto nella sua parte finale, splendidi panorami che, nelle giornate più limpide, permettono di ammirare tutto l’Appennino centrale dai Sibillini ai Monti della Marsica.
featured_image: /images_escursioni/cima_di_vallevona/cima_di_vallevona.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 900 m
### Quota Massima: 1 813m slm
### Tempo di Andata: 3 ore 15 min
### Tempo di Ritorno: 2 ore 45 min
### Itinerario Segnato: Si
I segni sono spesso vecchi e poco visibili (marzo 2019)
### Interessi per i bambini:
 L’itinerario è bello e facile, ma un po’ lungo e privo di attrattive particolari del tipo che fa entusiasmare i bambini.
### Interesse Paesaggistico: Basso
I panorami, amplissimi, su tutto l’Appennino centrale entusiasmano adulti e ragazzi che riconoscono le mete delle loro passate escursioni, ma risultano piuttosto insignificanti agli occhi di un bambino.

### Interesse Naturalistico: Medio
Molto belle e interessanti, anche per i bambini, le fioriture di primavera. L’elemento più interessante, però è l’osservazione del volo dei grifoni che è molto improbabile non vedere (a patto di guardare spesso il cielo).

Imboccato il sentiero nel bosco a destra del santuario, si supera una sbarra e si prosegue lungamente a mezzacosta, in modesta salita lungo un tracciato evidentissimo fino a raggiungere la cresta in corrispondenza di una dolina.
Senza possibilità di errore si prosegue lunga la cresta alternando tratti boscosi e scoperti fino ad arrivare ad un’ampia area scoperta caratterizzata da un’ampia depressione al di la della quale si vede chiaramente una croce. Senza raggiungere la croce, si prosegue in ripida salita (prima rampa) lungo lo spartiacque principale fino a raggiungere un’ampia sella oltre la quale si presenta una ripida salita nel bosco (seconda rampa).
Si risale direttamente il tratto ripido oppure lo si aggira a destra lungo un sentiero non evidente fino a raggiungere un’altra sella caratterizzata dalla presenza di alcuni splendidi alberi incredibilmente contorti e da un volubro ben visibile parecchio più in basso.
Oltre la sella, si supera una terza e ultima rampa nel bosco aggirandola a destra lungo un sentiero discretamente segnato e si raggiunge la parte sommitale della cresta, pianeggiante, poco prima della Torretta (1792 m slm; 2h 45 min).
In ambiente aperto e grandioso, si prosegue lungo la cresta con modesti saliscendi per un paio di chilometri fino a raggiungere la vetta di Cima di Vallevona (1813 m slm; 30 min dalla Torretta).
Il ritorno per lo stesso itinerario richiede poco meno di 3 ore.



## Photo Gallery
![](/images_escursioni/cima_di_vallevona/cima_di_vallevona.jpg "Cima di Vallevona: Tra faggi e praterie lungo la cresta della cima di Vallevona.")  ![](/images_escursioni/cima_di_vallevona/cima_di_vallevona.jpg "Cima di Vallevona: La cresta della cima di Vallevona a fine inverno.")  ![](/images_escursioni/cima_di_vallevona/cima_di_vallevona.jpg "Cima di Vallevona: La bella cresta pianeggiante tra la Torretta e la cima di Vallevona.")  ![](/images_escursioni/cima_di_vallevona/cima_di_vallevona.jpg "Cima di Vallevona: La bella cresta pianeggiante tra la Torretta e la cima di Vallevona.")  ![](/images_escursioni/cima_di_vallevona/cima_di_vallevona.jpg "Cima di Vallevona: Panorama verso la Torretta dalla cima di Vallevona.")  