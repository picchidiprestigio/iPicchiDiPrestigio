---
title: Monte Gemma Salerio
description: La salita alle vette del Monte Salerio (1439 m) e del Monte Gemma(1457 m) dalla fonte S. Serena è una facile e panoramica escursione che permette di ammirare diversi ambienti carsici caratteristici dei Lepini e di godere di splendide vedute del mare e delle valli che circondano il massiccio.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 570 m
### Quota Massima: 1 457m slm
### Tempo di Andata: 1 ora 45 min
### Tempo di Ritorno: 1 ora
### Itinerario Segnato: Si
### Interessi per i bambini:
 Itinerario semplice e remunerativo capace di affascinare i ragazzi grazie alla varietà degli ambienti attraversati e all’ampiezza dei panorami.
### Interesse Paesaggistico: Medio
Lungo tutta la cresta si può godere di splendidi panorami sul sottogruppo del Sempreviva, sugli Ausoni/Aurunci, e sulla costa laziale, il Circeo e le isole Pontine. Anche se solitamente i bambini più piccoli sono piuttosto indifferenti ai panorami, la vista del mare dalla montagna suscita comunque un certo interesse.

### Interesse Naturalistico: Medio
A parte alcuni agrifogli lungo il percorso, la vegetazione del posto non riscuote, di solito, grande successo tra i più giovani. Molto più interessanti risultano gli aspetti geologici e, in particolare, le numerose doline e imbocchi di cavità che punteggiano il Pian della Croce.

Dal fontanile di S. Serena (1100 m), seguendo l’evidente carrareccia, si scende sul fondo del bellissimo Pian della Croce che si percorre integralmente seguendo i radi segni e l’evidente sentiero che costeggia numerose ampie doline che crivellano il fondo dell’altipiano.Raggiunta l’altra estremità del piano il sentiero si addentra in un boschetto sempreverde, lo supera e piega a sinistra ad aggirare la dorsale che scende dal monte Salerio. Si oltrepassa la dorsale e si piega nettamente a sinistra, in salita, a costeggiare il crinale che si raggiunge in corrispondenza di una piccola sella raggiungibile anche tramite un altro sentiero, meno evidente, che sale direttamente da Pian della Croce.
Da qui in avanti la via, anche se non particolarmente segnalata, è assolutamente intuitiva fino alla poco evidente vetta del Monte Salerio (1439 m; 1h 15min): si tratta, infatti di seguire l’ampia cresta fino ad un tratto più ripido nel bosco che conduce alla vetta.
Dalla cima del Salerio si prosegue  sempre lungo la cresta e in breve si raggiunge una sella boscosa dove è presente un cartello segnaletico. Si piega a destra e si raggiunge la cima del Monte Gemma (1457 m; 15min), boscosa e poco marcata, pochi metri oltre la quale si può godere di splendidi panorami sulla valle del Sacco e sulle montagne che la circondano.
Per la discesa, anziché, seguire la via di salita è preferibile tornare alla sella tra il Salerio e il Gemma e imboccare il sentiero segnato a destra che scende a tornanti per una ripida vallecola fino a quota 1100 ca. dove piega a sinistra e raggiunge il fosso che origine da Pian della Croce che si risale fino a raggiungere il Piano e il fontanile.



