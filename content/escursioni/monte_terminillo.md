---
title: Monte Terminillo
description: Bellissimo itinerario che permette di salire alla vetta più alta del gruppo senza molta fatica e di proseguire lungo quella che secondo noi è la più bella cresta dei Reatini. Si tratta di un percorso entusiasmante, ma piuttosto lungo adatto, perciò, ai soli bambini ben allenati in grado di camminare molte ore.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 500 m
### Tempo di Andata: 1 ora 30 min
### Tempo di Ritorno: 3 ore 30 min
### Itinerario Segnato: Si
### Interessi per i bambini:
 La ricchezza degli ambienti attraversati, l'aspetto "impervio" della cresta percorsa, i panorami eccezionali e la ricchezza di fioriture rendono questo itinerario una dei più sicuri in termini di interesse per i bambini. Si tratta però di un'itinerario non breve che può tramutarsi in un vero e proprio incubo per i bambini che lo affrontano senza adeguata preparazione e per i loro accompagnatori.Si tratta di un anello percorribile nei due sensi; in quello descritto offre il vantaggio di raggiungere subito la vetta gratificando, così, i bambini fin dall'inizio, grazie anche alla presenza del libro di vetta.
### Interesse Sportivo: Basso
Alcuni semplici passaggi rocciosi lungo la cresta Sassetelli divertiranno molto i bambini più attenti agli aspetti sportivi. Poco prima della sella di Leonessa, inoltre, sono presenti molti massi sui quali arrampicarsi durante una meritata sosta.

### Interesse Paesaggistico: Alto
Il paesaggio di questo itinerario è di forte impatto per qualunque bambino. L'itinerario percorre, infatti, quella che a parere nostro è una la più bella cresta dei monti Reatini e ritorna costeggiando le pareti del Terminillo in un ambiente dolomitico in grado di affascinare chiunque.

### Interesse Naturalistico: Basso
Belle fioriture di orchidee, genzianelle e altri fiori saranno molto apprezzate nel periodo primaverile. Come in tutto gli itinerari del gruppo, purtroppo, non è ipotizzabile l’incontro con animali selvatici.

Dal rifugio Sebastiani (1820 m) si imbocca l'evidente sentiero che parte in direzione del Terminillo e attraversa la vallecola che scende dalla sella di Leonessa.Superata la vallecola il sentiero inizia a salire in modo deciso a curve e tornanti seguendo la cresta fino a raggiungere una spalla dalla quale si gode di una bella vista sulle pareti Est del Terminillo e sul vicino Monte di Cambio.Sempre seguendo il sentiero si piega a sinistra, si abbandona la linea di cresta per un breve tratto di traversata a a mezzacosta e quindi si raggiunge la vetta (2216 m) con una ripida salita.Dalla vetta si gode di bei panorami sui monti Reatini e, più oltre, sui principali massicci dell'Appennino, dal Velino al Gran Sasso. Notevole inoltre, l'aspetto dolomitico delle pareti e dei canali del versante Est.
Per la discesa anzichè ripercorrere l'itinerario di salita (circa 1 ora), si prosegue in direzione Nord Ovest per la bella cresta che dopo pochi metri si biforca (evidente cartello segnaletico). A sinistra si può raggiungere il Terminilletto caratterizzato dal brutto edificio della stazione sciistica, noi invece proseguiamo a destra per la bella cresta Sassetelli.L'ambiente è magnifico, la cresta rocciosa offre scorci spettacolari sui Sibillini, sulla Laga, sul Terminillo stesso e sulla piana reatina. La percorriamo quasi tutta, superando la vetta omonima, fino a ad una selletta erbosa dove pieghiamo a destra e ritorniamo in direzione del Terminillo con una moderata discesa attraverso bei prati inclinati.Ignoriamo il sentiero sulla sinistra che scende verso la Vallonina e proseguiamo, quasi in piano fino a un crinale che superiamo per un sentierino in discesa. La differenza tra il paesaggio dolomitico che ci troviamo di fronte e i prati appena percorsi è incredibile anche in virtù del cambiamento inaspettato e segnato dal crinale in modo tanto netto.
Si prosegue lungamente tra saliscendi sotto le pareti del Terminillo seguendo un sentiero sempre molto evidente e ben marcato fino a raggiungere una ripida pietraia la cui risalita è ultima fatica della giornata.Oltra la pietraia si prosegue a saliscendi su prati punteggiati da grossi massi caduti fino a raggiungere la Sella di Leonessa, dalla quale in pochi minuti si scende al rifugio. 



