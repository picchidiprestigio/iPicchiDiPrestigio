---
title: Monti Cotento E Tarino
description: Monte Cotento, con i suoi 2015 m slm, è la massima elevazione dei Monti Simbruini e il più raggiungibile tra i 2000 dell’Appennino. Pur trovandosi in una zona devastata dalla costruzione di svariati impianti sciistici ed edifici vari, la salita alla vetta del Cotento offre la possibilità di una gradevole e remunerativa escursione che regala scorci di rara bellezza e panorami mozzafiato. Se poi, come nell'itinerario proposto, si sale anche al vicino Monte Tarino si ottiene un escursione varia e assolutamente eccezionale.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 950 m
### Quota Massima: 2 015m slm
### Tempo di Andata: 3 ore 15 min
### Tempo di Ritorno: 2 ore
### Itinerario Segnato: Parzialmente
La congiunzione descritta tra Monte Cotento e Monna della Forcina si svolge fuori sentiero e su tracce non segnate.
### Interessi per i bambini:
 La salita al Monte Cotento è un escursione eccellente per i bambini alle prime armi perché, con poco sforzo, regala la sensazione di aver scalato un 2000. La concatenazione con il vicino Tarino, invece, va evitata con i bambini pèiù piccoli in quanto l’itinerario diventa eccessivo.
### Interesse Paesaggistico: Medio
La zona del laghetto, con le grandi doline che la caratterizzano, non mancherà di affascinare i bambini grazie al suo strano aspetto. Anche il panorama che si gode dalla vetta del Monte Cotento affascinerà i bambini grazie, soprattutto, alla vicinanza del Monte Viglio. 

### Interesse Naturalistico: Basso
Le fioriture primaverili sono molto belle e potranno interessare i bambini più attenti a questo aspetto. L’incontro con i caprioli o addirittura con i cervi è piuttosto raro o addirittura impossibile se ci si limita al Monte Cotento.

Dalla fine della strada si scende lungo la sterrata di sinistra e la si segue, in discesa, fino a quando raggiunge una pista da sci (è anche possibile scendere direttamente lungo la pista evitando la strada, come nella traccia) e la si attraversa per riprendere la sterrata pochi metri più in alto.
Si prosegue lungo la strada in salita per un centinaio di metri fino a che, sulla destra, si stacca un sentiero che conduce al Monte Tarino: lo si ignora e si prosegue dritti sempre lungo la strada che fa una netta curva a sinistra.
Senza alcuna possibilità d’errore si continua a salire lungamente fino a quando, poco prima di un laghetto,  la pendenza diminuisce e la strada piega a sinistra:  qui la si abbandona per seguire il sentiero che inizia sulla destra e risale, in un ambiente davvero affascinante, fino a raggiungere la cresta.
Lungo evidenti tracce di sentiero, si piega a sinistra e si segue la cresta, via via più ripida, fino a raggiungere la vetta di Monte Cotento (2015 m slm; 1 h).
Per proseguire verso il Tarino, si torna indietro sui propri passi fino a quando il sentiero abbandona la cresta per scendere al laghetto: a questo punto, anziché seguirlo si prosegue in cresta fino a raggiungere il panoramico Colle le Lisce (1870 m) caratterizzato dalla presenza di belle formazioni rocciose. Dalla croce sul colle, si scende verso destra, in cresta, per pochi metri fin quasi al limitare del bosco dove la discesa diviene troppo ripida e rocciosa. Si piega, quindi, a destra seguendo vaghe tracce a mezza costa fino a raggiungere un gruppetto di alberi isolati dal vicino bosco al di sotto dei quali è un’evidente traccia che scende verso sinistra. Si segue la traccia che entra nel bosco fino a quando scompare: a questo punto si scende, senza via obbligata, sfruttando le numerose tracce di animali che scendono verso sinistra fino a raggiungere una radura proprio sulla cresta.
Tenendosi a destra del crinale si segue un  sentiero ormai abbastanza evidente che scende, comodo, fino a quando la pendenza diminuisce. A questo punto il sentiero inizia a scomparire e occorre tenersi sulla destra di una vallecola per evitare di scendere in Valle Forchitto. Proseguendo sempre nel bosco verso Nord si raggiunge, infine, il margine di una radura dove si ritrova il sentiero segnato che scende da Campo Staffi.
Si segue, quindi, l’evidente sentiero (che qui è una vera e propria strada sterrata) verso sinistra per raggiungere, dopo poco, la bella radura di Monna della Forcina dove è un importante crocevia di sentieri (1h dalla vetta di Monte Cotento). Ignorando le strade più evidenti, verso Nord e Sud, si attraversa il prato verso Ovest per trovare dall’altro lato un ampio sentiero che risale nel bosco. Dopo un modesto saliscendi il sentiero inizia a salire sempre più deciso, supera alcune carbonaie, raggiunge e oltrepassa una radura e , con un ultimo tratto ripido, esce definitivamente dal bosco su una bella e aerea cresta.
A questo punto, non resta che seguire l’evidente sentiero che percorre la cresta a destra (un passaggio facile ma un po’esposto) fino a raggiungere la vetta di Monte Tarino (1961 m slm; 1h 15 min da Monna della Forcina).
Per la discesa si ritorna indietro fino a Monna della Forcina e oltre, fino alla radura dove si era sbucati scendendo dal Colle le Lisce. Qui, anziché risalire nel bosco dal quale si è arrivati, si prosegue lungo la strada fino a un bivio: la strada va a sinistra e il sentiero segnato prosegue dritto. Si segue l’evidente sentiero che, sempre in salita, riporta al bivio incontrato all'inizio, poco dopo la pista da sci. Da questo punto si ripercorre la strada d’andata fino alla macchina (2 h da Monte Tarino).



