---
title: Monte Petrella Cisterna Polleca
description: Monte Petrella, massima elevazione degli Aurunci è raggiungibile da un gran numero di percorsi. Tra tutte le vie possibili, il grande anello che parte dalla Cisterna Polleca è sicuramente tra i più vari permettendo di attraversare in una sola escursione praticamente tutti gli ambienti che caratterizzano i monti Aurunci. La vista sul mare, godibile solo nella parte finale dell’escursione, permette di chiudere la salita in bellezza regalando panorami indimenticabili.
featured_image: /images_escursioni/monte_petrella_cisterna_polleca/monte_petrella.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 950 m
### Quota Massima: 1 533m slm
### Tempo di Andata: 5 ore 20 min
### Tempo di Ritorno: 3 ore 30 min
### Itinerario Segnato: Si
I segni tendono a scomparire in numerosi punti, ma la via è sempre piuttosto intuitiva.
### Interessi per i bambini:
 Il percorso descritto è piuttosto semplice anche se lungo ed è, quindi, alla portata di bambini allenati e motivati. Pur non presentando spunti di interesse eccezionali agli occhi di un bambino, è comunque un buon percorso dove condurre gli escursionisti più giovani particolarmente curiosi della natura. I bambini meno allenati e interessati alla natura, invece, troveranno più interessante la salita da Fonte di Canale.
### Interesse Paesaggistico: Medio
Il panorama dalla vetta di Monte Petrella è fantastico anche agli occhi di un bambino.

### Interesse Naturalistico: Medio
Le fioriture di orchidee e narcisi saranno apprezzate dai bambini interessati agli aspetti naturalistici, ma la fatica fatta per raggiungerle non gli permetterà di entusiasmarsi.
Se raggiunte in un periodo piovoso (inverno/primavera) le risorgenze nella prima parte dell’escursione saranno attive e la vista delle polle di acqua cristallina dalle quali esce un fiume incuriosirà non poco i bambini. 

Lasciata l’auto si segue la strada che si inoltra nella valle verso i prati Fraile. Poche decine di metri avanti si imbocca la strada sterrata in salita sulla destra, si supera un cancello e si prosegue lungamente fino ad un secondo cancello dove si abbandona la strada piegando a destra, si scende a fondo valle e si risale sul versante opposto ad intercettare un evidente sentiero che si segue a sinistra (20 min).
Il sentiero prosegue in modesta salita tagliando un costone e si inoltra in una valle che si fa sempre più chiusa fino a raggiungere una zona dove due risorgenze di troppo pieno costituiscono, nei periodi piovosi, la sorgente del torrente costeggiato fino a questo punto.
Dalle sorgenti la salita si fa più ripida: sempre lungo un evidente sentiero nel bosco, si risale il Canale Scaricati e si raggiunge la Cisterna Cupa (1008 m slm; 1h 15 min dalla fine della strada sterrata) dove paesaggio e itinerario cambiano radicalmente: abbandonato il bosco si prosegue lungamente lungo i prati di fondovalle lungo un sentiero non sempre evidente, specialmente in inverno, ma sempre piuttosto intuitivo fino a raggiungere il Rifugio la Valle (1h da Cisterna Cupa).

Volendo accorciare il percorso, dalla Cisterna è possibile seguire il sentiero che sale alla vetta di Monte Petrella passando per Serra Capriola descritto, in senso inverso, con l’anello di Monte Forte.

Dal rifugio si prosegue in salita nel bosco lungo un impluvio che in 15 minuti conduce alla Sella Strampaduro dove si incrociano altri tre sentieri. Si imbocca il sentiero di destra, che inizialmente costeggia sulla destra il crinale di Monte Strampaduro e quindi risale obliquando fino a  raggiungere un impluvio dove si intercetta un altro sentiero che sale dal rifugio. Si risale lungo l’impluvio in una bella faggeta, fino a quando in corrispondenza di una dolina si piega a destra,  si oltrepassa un ben visibile inghiottitoio pochi metri sotto il sentiero e si raggiunge una zona pianeggiante che, con alcuni saliscendi conduce al margine della Fossa Juanna, una gigantesca dolina dal fondo piatto ed erboso.
Scesi al fondo della fossa, la si attraversa e si imbocca il sentiero sul lato opposto a quello di arrivo che risale nel bosco fino a raggiungere la cresta nord ovest del Petrella in corrispondenza della Forcella Fossa Juanna (1400 m slm; 2h da Sella Strampaduro).
Si segue, quindi, la cresta in direzione Sud Est, in salita, fino ad un’altura con un paio di antenne che è possibile aggirare a sinistra. Si piega a sinistra, in direzione Est seguendo un chiaro sentiero nel bosco superando una piccola pineta e, quindi, si esce dal bosco pochi metri sotto la cresta sassosa che si segue fino a raggiungere la vetta (1553m slm; 30 min da Forcella fossa Juanna).
Per la discesa si ritorna indietro fino a Forcella fossa Juanna dove si imbocca il sentiero a sinistra che scende, abbastanza ripido, fino a raggiungere la Fontana di Canale (50 min dalla vetta).

Volendo accorciare il percorso, dalla sella è possibile seguire il sentiero che scende direttamente a Cisterna Cupa passando per Serra Capriola descritto nell’anello di Monte Forte.

Anziche proseguire lungo l’invitante sterrata che procede vero il redentore, si scende quasi a perpendicolo seguendo tracce di sentiero che costeggiano a destra l’impluvio sotto la fonte per poi attraversarlo e divenire un comodo e ben visibile sentiero.
Si prosegue tagliando la pendenza fino a raggiungere una zona pianeggiante a fondo valle dove si piega a destra e si inizia scendere lungo la valle mantenendosi sulla sinistra dove passa un comodo sentiero. Si prosegue lungamente fino a quando la pendenza diminuisce e il bosco inizia ad aprirsi. Si attraversa alcune volte il fosso per poi piegare a destra lungo un evidentissimo sentiero che prosegue fino ad una costruzione recintata ed oltre fino ad una sterrata. Si prosegue sul sentiero tagliando alcune curve della strada ch presto si abbandona per proseguire dritti fino ad una serie di radure dove si piega a sinistra per raggiungere la strada asfaltata che sale  ai prati di Fraile (1h 50 min da Fontana di Canale).
Seguendo la strada a sinistra, si raggiunge la Cisterna Polleca in circa 50 minuti.



## Photo Gallery
![](/images_escursioni/monte_petrella_cisterna_polleca/monte_petrella.jpg "Monte Petrella: Alberi gelati sulla cresta sommitale di Monte Petrella")  ![](/images_escursioni/monte_petrella_cisterna_polleca/strada_sterrata.jpg "Strada sterrata: La strada sterrata che si percorre all'inizio dell'escursione.")  ![](/images_escursioni/monte_petrella_cisterna_polleca/fossa_juanna.jpg "Fossa Juanna: L'attraversamento della Fossa Juanna.")  ![](/images_escursioni/monte_petrella_cisterna_polleca/forcella_fossa_juanna.jpg "Forcella Fossa Juanna: L'incrocio di sentieri a Forcella Fossa Juanna.")  ![](/images_escursioni/monte_petrella_cisterna_polleca/monte_petrella.jpg "Monte Petrella: Ultimi passi per la vetta di Monte Petrella.")  ![](/images_escursioni/monte_petrella_cisterna_polleca/monte_petrella.jpg "Monte Petrella: Panorama nuvoloso dalla vetta di Monte Petrella.")  ![](/images_escursioni/monte_petrella_cisterna_polleca/il_redentore.jpg "Il Redentore: Il Redentore visto da Forcella Fossa Juanna.")  