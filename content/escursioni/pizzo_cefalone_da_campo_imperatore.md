---
title: Pizzo Cefalone Da Campo Imperatore
description: Facile salita a Pizzo Cefalone, una vetta incredibilmente panoramica e piuttosto facile da raggiungere. L’itinerario proposto, che si compone di una lunga traversata a mezzacosta e di una breve salita finale, non risulta mai molto faticoso e non presenta alcun problema di orientamento.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 2 533m slm
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 Itinerario abbastanza semplice e molto divertente, adatto ai bambini e ai ragazzi già abituati a camminare che vogliano sperimentare le prime facili roccette. Richiede una discreta resistenza alla fatica e, in alcuni punti, una certa fermezza di piede a causa dell’esposizione del sentiero.
### Interesse Sportivo: Alto
Itinerario solitamente molto apprezzato dai bambini nella sua parte finale composta da brevi arrampicate su roccette facilissime (fare molta attenzione!)

### Interesse Paesaggistico: Alto
Il sentiero si snoda in un’area estremamente interessante e offre, soprattutto dalla vetta, panorami mozzafiato sul sottogruppo Corno Grande Corno Piccolo e sulla selvaggia area di Monte Corvo. 

### Interesse Naturalistico: Alto
Lungo il percorso è piuttosto frequente osservare il volo dei grifoni e piccoli branchi di camosci. Nei mesi di giugno e luglio il sentiero è solitamente attraversato da un gran numero di bruchi e coleotteri che cattureranno l’interesse dei bambini. Molto belle anche le fioriture di Genziane e orchidee osservabili nello stesso periodo.

Dall’albergo di Campo Imperatore si raggiunge l’osservatorio astronomico e, quindi, si piega a sinistra ad imboccare l’evidente sentiero che prosegue a mezzacosta tagliando in modo netto le pendici di Monte Portella. Si prosegue su sentiero sempre evidente, tralasciando il sentiero in discesa per Fonte Portella, fino a raggiungere la profonda fenditura del Passo Portella. Anziché attraversare il passo si prosegue in cresta verso sinistra a proseguire la lunga traversata verso Pizzo Cefalone. Si superano alcuni costoni e alcune cenge facilissime, ma piuttosto esposte lungo le quali è necessario fare attenzione con i bambini più piccoli.
Proprio alla base della piramide che costituisce la cime di Pizzo Cefalone, si supera una breve salita più ripida fino ad un evidente masso e si prosegue sotto alcune pareti fino ad una vallecola che si risale a tornanti. Raggiunta la cresta (poco evidente), si lascia sulla sinistra il sentiero che prosegue lungo la cresta delle Malecoste e, per facili ed evidenti roccette, si raggiunge la vetta (2533 m).



