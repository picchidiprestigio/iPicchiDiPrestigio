---
title: Ferrata Sartor
description: La via ferrata Sartor è una delle vie ferrate ideali da percorrere con i bambini. Si tratta, infatti, di una via ferrata piuttosto semplice e senza tratti particolarmente vertiginosi che in poco tempo permette di salire alla vetta del Peralba dalla quale si gode di un panorama eccezionale.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EEA
### Ascesa Totale: 1 020 m
### Quota Massima: 2 694m slm
### Tempo di Andata: 2 ore
### Tempo di Ritorno: 2 ore
### Itinerario Segnato: Si
### Interessi per i bambini:
 La Sartor è una delle ferrate che meglio si prestano ad essere percorse con dei bambini. Si tratta tuttavia di un percorso impegnativo non adatto a tutti i bambini. Oltre alle difficoltà tecniche del percorso (si ricorda che i bambini possono percorrere le vie ferrate solo in compagnia di alpinisti esperti), prima di avventurarsi, occorre tener conto anche della resistenza dei ragazzi in quanto il dislivello da affrontare e i tempi di percorrenza (che, in presenza di bambini, devono essere anche raddoppiati rispetto a quelli indicati) sono tutt’altro che trascurabili.
I bambini in grado di affrontare questo itinerario, tuttavia, lo troveranno assolutamente entusiasmante sia per il divertimento connesso alla percorrenza di una ferrata sia per le tracce storiche disseminate ovunque.
### Interesse Sportivo: Alto
Trattandosi di una via ferrata, il divertimento per i bambini più avventurosi è assicurato.

### Interesse Paesaggistico: Alto
Il panorama che si gode dalla vetta è entusiasmante per i ragazzi più grandicelli. I più piccoli troveranno, probabilmente, più interessante la vista della vecchia caserma della finanza durante l’itinerario di discesa che si presta particolarmente bene per inventare storie horror.
I resti di filo spinato e fortificazioni risalenti al primo conflitto mondiale si presteranno molto bene per una lezione di storia interessante. Il monte Peralba, infatti, fu teatro di violenti scontri tra gli austriaci, che detenevano la postazione, e gli italiani, che cercavano di conquistarla. Non mancarono atti di eroismo da entrambi i lati e molte delle azioni di guerra furono al contempo vere e proprie imprese alpinistiche visto che le operazioni si svolgevano spesso affrontando le pareti di notte per prendere il nemico di sorpresa.

### Interesse Naturalistico: Basso
L’itinerario è molto frequentato e, quindi, è difficile imbattersi in animali e piante particolarmente interessanti. Non è comunque inusuale osservare qualche marmotta nella parte più bassa dell’itinerario.

Dal parcheggio segue la sterrata che sale al rifugio Calvi; la si percorre fino a superare quattro tornanti e poi, in corrispondenza di un grosso masso tagliato, la si abbandona per seguire, sulla destra, il più gradevole sentiero delle marmotte che in una ventina di minuti conduce al rifugio Calvi (2164 m; 45 min).
Si prosegue per il sentiero che parte a sinistra subito sotto il rifugio in direzione del passo tra il Peralba e il Chiadenis, si risalgono alcune pietraie e si raggiunge un bivio che, sulla sinistra, porta all’attacco della ferrata.
Il sentiero taglia i prati inclinati in direzione delle pareti del Peralba, piega a sinistra e raggiunge un primo cavo d’acciaio pendente in una vallecola. Superato in arrampicata il primo saltino di roccia di un paio di metri si lascia il cavo (che è più scomodo che utile) per seguire un comodo sentiero sulla destra che in pochi metri conduce all’attacco della ferrata vera e propria.
La ferrata parte subito aerea e divertente aggredendo, con l’aiuto di comode staffe, una placca liscia e verticale. Al di sopra delle staffe l’itinerario prosegue sempre verticale e ottimamente attrezzato con cavo d’acciaio fino a raggiungere una poco marcato dorso roccioso dove si piega a destra e la pendenza diminuisce.
Il cavo prosegue, su itinerario più semplice e ricco di appigli, piega a sinistra per superare alcuni traversi e quindi risale in canalino  dove termina il tratto attrezzato.
Dalla fine del cavo, si prosegue su ripido sentiero fino ad una poco marcata dorsale dalla quale si gode di un bel panorama e quindi si risale, per roccette e sfasciumi, fino alla cresta pochi metri prima della vetta (2694 m). Da notare, nell’ultimo tratto, i resti di fortificazioni e fili spinati della prima guerra mondiale.
Anziché scendere per la stessa via è più comodo e interessante scendere per la via normale: si prosegue lungo la cresta nella direzione opposta a quella di arrivo fino a quando il sentiero piega a sinistra e scende in uno scomodo canalino (corda metallica) sul versante opposto a quello di salita. Si scende lungamente su sfasciumi e terreno molto scomodo fino a raggiungere un bivio proprio quando la roccia inizia a lasciare posto all’erba. Si prosegue per il sentiero di destra che, tagliando sotto le pareti del Peralba raggiunge, in piano, un piccolo valico e si riallaccia al sentiero di salita proprio al bivio per la ferrata Sartor.
In questo tratto si notano in modo evidente i resti di una vecchia caserma della guardia di finanza nelle vicinanze del passo Oregone, traccia di altri tempi quando i confini tra stati europei avevano ben altra valenza. Una piccola deviazione per andare a vederla (insieme al ceppo di confine poco più avanti) è di sicuro interesse per i bambini.
Proseguendo in discesa, invece, si raggiunge in breve il rifugio Calvi e poi, seguendo la sterrata, si raggiunge il parcheggio dal quale ha avuto inizio l’itinerario.



