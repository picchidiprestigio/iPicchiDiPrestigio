---
title: Monte Orsello
description: La salita a Monte Orsello, che chiude a Nord-Ovest il piano di Campo Felice, è una piacevolissima escursione che si svolge in un ambiente di insospettabile bellezza e offre splendidi panorami sul resto del gruppo e sul Gran Sasso.
featured_image: /images_escursioni/monte_orsello/campo_felice_da_monte_orsello.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 2 043m slm
### Tempo di Andata: 2 ore
### Tempo di Ritorno: 2 ore
### Itinerario Segnato: Parzialmente
La discesa descritta si svolge su tracce e sentieri non segnati
### Interessi per i bambini:
 L’escursione che conduce a Monte Orsello è un percorso di insospettabile fascino che, a dispetto delle aspettative, attraversa ambienti selvaggi e spazzati dal vento e regala numerosi spunti di interesse per grandi e piccoli.
### Interesse Paesaggistico: Medio
I panorami che si godono dalla cresta dell’Orsello sono molto belli, ma tipicamente non particolarmente apprezzati dai bambini più piccoli. Sicuramente l’essere già stati su altre vette del Velino o del Gran Sasso, in modo che possano divertirsi a riconoscerle, li aiuterà ad apprezzare la vista.
Gli ambienti attraversati nel corso dell’escursione risultano piuttosto affascinanti per i bambini che apprezzeranno l’aspetto selvaggio del luogo, a poche centinaia di metri da una strada piuttosto trafficata.

### Interesse Naturalistico: Medio
Sicuramente le fioriture di primavera sono molto interessnti per i ragazzi interessati a questo genere di cose.
Ad interessare maggiormente i più piccoli, però, saranno gli abbondanti ritrovamenti di bauxite che è sparsa un po’ ovunque lungo il percorso: anche se non è un minerale particolarmente affascinante, tuttavia, è pur sempre un minerale e il sapere che l’alluminio vien fuori da li incuriosirà molto i vostri figli.

Dal parcheggio del ristorante si prosegue per la strada sterrata che inizia a fianco dell’enorme “trampolino”, passa sotto delle orribili antenne e, quindi, piega a destra e si inizia ad inoltrare, tra doline e resti delle antiche operazioni minerarie, in un ambiente che diviene via via più gradevole.
Subito dopo una netta curva a sinistra (quasi un tornante), si lascia sulla destra una strada in discesa e si continua a salire con pendenza moderata lungo la comoda strada che, poco dopo un netto tornante a sinistra, raggiunge la cresta e cambia versante.
Pochi metri dopo il cambio di versante, si abbandona la sterrata (che prosegue alla volta della vecchia cava di bauxite) e si imbocca un sentiero, poco visibile all’inizio, che attraversa comodi prati, raggiunge dei resti di muri a secco  e, quindi,  risale fino a  raggiungere nuovamente la cresta quasi sulla verticale della vecchia cava di bauxite.
Da qui in poi l’itinerario segue la cresta, mantenendosi sulla sinistra solo per superare brevi tratti più impervi, fino a raggiungere la vetta di Monte Orsello (2043 m slm; 2h).
La discesa per l’itinerario di salita richiede circa 1h 45min. Volendo fare un percorso ad anello più interessante, però, è possibile proseguire per pochi metri lungo la cresta in direzione opposta a quella di arrivo e scendere sulla destra lungo l’evidente costone roccioso percorso da un sentiero quasi invisibile e poco segnato: si tratta di una discesa ripidissima da evitare in caso di ghiaccio o neve.
Si continua a scendere vertiginosamente lungo il costone fino a quando (intorno a quota 1815m slm) un piccolo ometto e alcuni segni sbiaditi poco visibili indicano di piegare a destra per scendere lungo il ripido pendio fin quasi al limite del bosco. Una decina di metri prima di raggiungere gli alberi si abbandona la blanda traccia di sentiero seguita fin qui e si piega a destra costeggiando il limite del bosco fino a raggiungere il limite della conca erbosa ben visibile dalla vetta e lungo tutta la ripida discesa appena conclusa.
Proprio nel punto più basso della conca, si intercetta un sentiero che si inoltra nel bosco, raggiunge una radura che costeggia tenendosi sulla destra e, quindi, prosegue pianeggiante nel fitto bosco per oltre un chilometro fino a raggiungere i resti di un fontanile dove inizia una strada sterrata.
Senza più possibilità di errore, si segue la sterrata tra ampie radure e vari saliscendi fino a ricongiungersi con l’itinerario di salita proprio  dalla strada trascurata in precedenza. Con altri dieci minuti di cammino, quindi, si raggiunge il ristorante dove ha avuto inizio l’escursione (2 ore dalla vetta).



## Photo Gallery
![](/images_escursioni/monte_orsello/campo_felice_da_monte_orsello.jpg "Campo Felice da Monte Orsello: Vista sugli impianti di Campo Felice e Monte Rotondo da Monte Orsello")  ![](/images_escursioni/monte_orsello/monte_puzzillo.jpg "Monte Puzzillo: La strada all'inizio del percorso: il Puzzillo spunta oltre la cresta.")  ![](/images_escursioni/monte_orsello/.jpg ": Un pino solitario lungo la salita")  ![](/images_escursioni/monte_orsello/monte_orsello.jpg "Monte Orsello: L'inizio del sentiero tra i prati che formano la cresta del Monte Orsello ")  ![](/images_escursioni/monte_orsello/monte_orsello.jpg "Monte Orsello: La cresta di Monte Orsello dopo le prime scarse nevicate di fine autunno ")  ![](/images_escursioni/monte_orsello/gran_sasso_d'italia.jpg "Gran Sasso d'Italia: Vista sul Gran Sasso d'Italia: dal Monte San Franco a Monte Aquila")  ![](/images_escursioni/monte_orsello/corno_grande.jpg "Corno Grande: Corno Grande, massima vetta dell'Appennino domina il panorama oltre la valle dell'Aquilano")  ![](/images_escursioni/monte_orsello/monte_orsello.jpg "Monte Orsello: La cresta di Monte Orsello con una spolverata di neve")  ![](/images_escursioni/monte_orsello/monte_orsello.jpg "Monte Orsello: La parte sommitale della cresta che culmina con la cima di Monte Orsello (sullo sfondo)")  ![](/images_escursioni/monte_orsello/gruppo_velino-duchessa.jpg "Gruppo Velino-Duchessa: Dalla vetta si gode di uno splendido panorama che domina l'intero gruppo Velino-Duchessa")  