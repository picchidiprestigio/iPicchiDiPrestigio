---
title: Monte Meta
description: Monte Meta (2242 m slm), posto al confine tra Lazio, Abruzzo e Molise, è una meta escursionistica eccezionale. L’itinerario proposto si svolge in un ambiente naturale di prim’ordine dove non è impossibile imbattersi in lupi, orsi, cervi e camosci e dove le tracce del passato agropastorale della zona sono numerose e frequenti.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Quota Massima: 2 242m slm
### Tempo di Andata: 3 ore 40 min
### Tempo di Ritorno: 3 ore
### Itinerario Segnato: Si
### Interessi per i bambini:
 L’escursione descritta è un magnifico itinerario adatto, però, solo a bambini o ragazzi motivati e allenati. I motivi di interesse sono molti e mantenere la motivazione è facile, il dislivello da affrontare, però, non è poco e occorre tenerne conto nella programmazione dell’escursione con i più giovani.
### Interesse Paesaggistico: Alto
Gli ambienti attraversati sono sempre molto interessanti e regalano ai bambini la sensazione di trovarsi in un luogo remoto e selvaggio. Anche i numerosi ruderi di stazzi e recinti cosi come il fortino, se ben illustrati, si rivelano di estremo interesse per i bambini che si trovano catapultati in un mondo antico e a loro sconosciuto. Piuttosto monotono, per i bambini, può risultare il tratto di bosco iniziale.

### Interesse Naturalistico: Alto
Quello che sicuramente colpisce di più i bambini è la facilità con la quale si possono incontrare grossi mammiferi quali cervi, camosci e, più difficilmente, orsi e lupi. Seppure si sarà così sfortunati da non vederne, un occhio attento non  avrà difficoltà a trovarne le tracce.

Dal parcheggio di Campitelli si prosegue per la sterrata fino a d una selletta dove è un bivio. Si imbocca la strada di sinistra che, presto inizia a scendere fino a raggiungere il fondo di un ampio impluvio per poi risalire sul versante opposto. Si supera una curva a sinistra e si inizia a risalire per un sentiero ben segnato sulla sinistra fino a  quando, quasi 200 m più in alto, si incrocia un sentiero ben visibile ma non segnato che scende sulla destra e che può essere seguito fino a raggiungere il rifugio la Vedetta (privato e chiuso) posizionato proprio sopra una bella sorgente (1626 m slm; 1h).
Proseguendo lungo il sentiero segnato, invece, si sale fino al termine del bosco dove si piega a sinistra e si raggiungono, in breve, i resti di uno stazzo con annesso recinto.
Senza possibilità di errore si segue il sentiero che risale la vallata tenendosi sulla sinistra e raggiunge i resti di un fortino diroccato (blockhaus) utilizzato nella seconda metà dell’ottocento per contrastare il brigantaggio.
Oltre il fortino si prosegue fino a raggiungere una sella che si affaccia sulla Valle Pagana dalla quale si piega a destra per raggiungere, con alcuni saliscendi il Passo dei Monaci (1 h 45 min dal rifugio).
Dal passo si piega a destra e seguendo le tracce, che risalgono a sinistra del crinale, si raggiunge la vetta di Monte Meta (2242 m slm; 1 h dal Passo dei Monaci).
 
Per la discesa si ritorna al Passo dei Monaci dal quale, anziché seguire la via di salita, si scende lungo la bella valle Pagana, si superano alcuni ruderi e una piccola fonte e si entra nel bosco. Seguendo un sentiero sempre evidente si oltrepassa una parte di bosco dal fondo sorprendentemente roccioso e dall’aspetto fatato e, infine, si raggiungono gli ampi prati di località “Le Forme” percorsi da una strada asfaltata.
Dall’area pic-nic si può imboccare l’evidente sentiero che sale tagliando il pendio a sinistra, oppure (come nella traccia) si segue la strada fino all’ampio laghetto dove sono solitamente presenti molti animali che si abbeverano. Dal laghetto si prosegue lungo la strada sino ad un bivio dove si va a sinistra. In alternativa,poco oltre il laghetto e come indicato nella traccia, è possibile piegare a sinistra, attraversare il prato e risalire nella faggeta fino a ritrovare la strada asfaltata che si percorre, sulla sinistra fino a Campitelli



