---
title: La Rocca
description: Il percorso che, partendo da Pescasseroli, sale al rifugio di Iorio per poi proseguire in cresta toccando Picco la Rocca, Monte della Strega e Monte Pietroso e riscendere tra boschi e paesaggi rurali ormai abbandonati è uno spettacolare anello in una delle regioni più selvagge del PNALM, nel cuore delle terre dell’orso marsicano.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Quota Massima: 1 924m slm
### Tempo Totale: 6 ore
### Itinerario Segnato: Si
### Interessi per i bambini:
 L‘anello descritto è un percorso magnifico in grado di affascinare i ragazzi più grandi e motivati. La maggior parte dei bambini più piccoli, invece, lo troverà troppo lungo e faticoso e si annoierà mortalmente nel lungo tratto iniziale lungo le piste sciistiche.
### Interesse Paesaggistico: Alto
L’itinerario è incredibilmente vario e si svolge attraverso una molteplicità di ambienti davvero incredibile. Gli ampissimi panorami che si godono dalla lunga cresta sommitale sono assolutamente eccezionali.

### Interesse Naturalistico: Alto
Siamo in una delle zone più selvagge del parco dove è quasi impossibile non trovare tracce di cervi, lupi e orsi.  L’incontro con questi mammiferi (ad eccezione dei cervi), tuttavia, è piuttosto difficile.

Lasciata l’auto si imbocca l’evidente sterrata che risale il gradevole Vallone del Peschio di Iorio e costitiuisce, quando c’è neve, la pista di fondovalle della stazione sciistica.
Senza possibilità di errore si prosegue sempre lungo il fondovalle, si superano alcuni impianti sciistici e, dopo poco meno di tre chilometri, quando la pista/sterrata svolta nettamente a destra con un tornante, la si abbandona per imboccare l’evidente sentiero che prosegue dritto davanti a noi, nel bosco.
Si risale rapidamente, con alcuni tratti ripidi, la bella faggeta impreziosita dalla presenza di alcuni enormi aceri fino a raggiungere una radura dove si svolta a destra e si raggiunge il crinale che proviene dai monti della Vitelle e Ceraso in corrispondenza di un cartello segnaletico, poco sopra una marcata sella (Valico Valcallano,1697 m slm).
Si prosegue verso Sud, seguendo un evidente sentiero che rientra brevemente nel bosco per uscirne, con un paio di tornanti, sotto le pareti del Balzo dei Tre Confini e proseguire a mezzacosta traversando alcune pietraie fin sotto il rifugio di Iorio. Con un netto tornante a destra, si risale un bel tratto pietroso fino a raggiungere una sella che regala un panorama mozzafiato sulla sottostante Val Carbonara e dalla quale, proseguendo in cresta in direzione Sud Est, si raggiunge rapidamente il rifugio di Iorio, in rovina (1830 m slm; 2 h).
Dal rifugio inizia la lunga cavalcata di cresta che rende eccezionale il percorso: senza possibilità di errore si prosegue a saliscendi lungo il crinale, evitando alcuni cocuzzoli secondari fino a raggiungere la base de “la Rocca”, massima elevazione di questo tratto di cresta, che si aggira sulla destra per raggiungere la sella che segue. Dalla sella, con un netto cambio di direzione, si può tornare un po’ indietro e risalire al punto più alto (1924 m slm) dal quale si gode di un panorama eccezionale che, nelle giornate più limpide, spazia dal gruppo del Gran Sasso all’isola d’Ischia.Tornati alla sella, si prosegue verso sud e si raggiunge, in breve, la vetta di Monte della Strega (1909 m slm; 1h 30 min dal rifugio).
Dalla vetta si prosegue sempre lungo la cresta, dapprima in ripida discesa e successivamente in salita per raggiungere Monte Pietroso (1878 m slm) oltre il quale si scende fino ad una sella, caratterizzata da un bell’affioramento roccioso e dalla quale parte (a sinistra) un erboso impluvio che si discende fino a raggiungere un bel pianoro dove è presente un edificio in muratura chiuso (lo stazzo denominato “rifugio Di Monte Tranquillo”).
Si prosegue, quindi, lungo il fondovalle fino all’orribile Santuario di Monte Tranquillo raggiunto da una brutta sterrata. Qui si imbocca il sentiero a sinistra che scende nel bosco, si incrocia un  paio di volte la strada (ignoranola) fino a raggiungerla in un tratto pianeggiante dove sembra che la si debba seguire. Il sentiero prosegue, invece, sulla sinistra in uno splendido bosco, attraversa ancora una volta la strada e prosegue, quindi, superando boschi e radure al margine di campo Rotondo.
Man mano che si prosegue il paesaggio diviene sempre più rurale caratterizzato dai resti di numerosi muri a secco e il sentiero si allarga fino a diventare una vera e propria sterrata che, superata una pineta, raggiunge la periferia meridionale di Pescasseroli dalla quale, seguendo una lunga e noiosa strada asfaltata si raggiunge l’auto (2h 30 min da Monte della Strega).



