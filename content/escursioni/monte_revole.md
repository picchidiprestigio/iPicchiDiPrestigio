---
title: Monte Revole
description: Il monte Revole (1285 m) è una modesta cima dei monti Aurunci caratterizzata da una posizione centrale e, contemporaneamente, isolata che la rende un balcone panoramico di prim'ordine. L’escursione descritta che ne percorre la bella cresta meridionale è una facile escursione alla portata di tutti.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 350 m
### Quota Massima: 1 285m slm
### Tempo di Andata: 1 ora 30 min
### Tempo di Ritorno: 1 ora
### Itinerario Segnato: Si
### Interessi per i bambini:
 L’itinerario è alla portata di qualunque bambino con un minimo di allenamento. Il panorama, la struttura affilata della cresta e le splendide fioriture lo rendono un percorso piuttosto affascinante e indicato per bambini interessati agli aspetti naturalistici.
### Interesse Sportivo: Basso
I ragazzi più interessati agli aspetti sportivi non troveranno questa escursione particolarmente affascinante. Solo la presenza di alcuni massi arrampicabili offre qualche divertimento di tipo sportivo.

### Interesse Paesaggistico: Medio
Il Monte Revole, grazie alla sua posizione centrale nel gruppo degli aurunci, è uno splendido balcone che permette di ammirare tutte le vette principali del gruppo. Nella prima parte dell’itinerario, risultano particolarmente affascinanti gli scorci sul mare e su Gaeta, mentre dalla vetta si può ammirare un gran panorama che abbraccia tutto l’Antiappennino a sud di Roma (Ausoni e Lepini), e buona parte dell’Appennino centrale, dal Cairo, ai monti della Marsica e del PNALM. 

### Interesse Naturalistico: Medio
Le fioriture di orchidee e narcisi nonché il piacere di passeggiare tra la salvia che cresce spontanea risultano, solitamente, molto apprezzate dai bambini interessati agli aspetti naturalistici.

L'itinerario si svolge interamente in cresta.
Dalla forcella di Fraile (990 m) si tralasciano tutte le sterrate e  si imbocca il sentiero che scende leggermente sulla sinistra per poi risalire, in cresta tra ampi prati di salvia. Si supera un breve tratto a saliscendi caratterizzato da un caos di rocce incredibilmente affilate, quindi si inizia a salire, quasi senza soluzione di continuità, fino a raggiungere un’ampia dolina dove la pendenza diminuisce.
Senza alcuna possibilità di errore si prosegue in cresta, si supera un bel tratto roccioso e, in breve, si raggiunge la vetta a 1285 m. 



