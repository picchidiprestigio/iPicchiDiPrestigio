---
title: Pizzo Deta
description: Bell’itinerario, molto frequentato, che sale alla più orientale delle vette sopra i 2000 m degli Ernici percorrendo il Fosso della Fragara. Anche se piuttosto lungo è un percorso sicuramente interessante per i bambini più allenati grazie ai bei panorami e all’interesse degli ambienti attraversati.
featured_image: /images_escursioni/pizzo_deta/pizzo_deta_dal_prato_di_campoli.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 950 m
### Tempo di Andata: 3 ore
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 L’itinerario è ricco di spunti interessanti per i bambini e la mancanza di passaggi difficili o pericolosi lo rende fattibile anche per bambini non abituati a tratti impervi o passaggi esposti.Si tratta, tuttavia, di un percorso piuttosto impegnativo in termini di dislivello e tempi di percorrenza che deve essere riservato a bambini molto allenati e motivati.
### Interesse Paesaggistico: Medio
L’interesse paesaggistico per i bambini è rappresentato principalmente dal contrasto tra i due versanti della cresta: verso Sud il panorama è chiuso sui morbidi boschi della Serra comune e sul verde prato di Campoli; verso, invece, il panorama è più ampio su tutta la Val Roveto e sulle ben più selvagge montagne del Parco Nazionale d’Abruzzo. Di grande impatto, di solito, è l’arrivo in cresta con l’inaspettato paesaggio del Vallone del Rio.

### Interesse Naturalistico: Medio
Pur senza nessun elemento fortemente connotante, l’interesse naturalistico del l’itinerario è, per un bambino, tutt’altro che trascurabile e incentrato prevalentemente sulla ricchezza delle fioriture in primavera/inizio estate. Di particolare interesse sono le genziane nella parte alta del percorso e le innumerevoli specie di orchidee lungo tutto l’itinerario. Da non trascurare, inoltre, l’interesse offerto dalle tracce del grande ghiacciaio che si estendeva lungo tutta il vallone del Rio fino a Rendinara.

Dal termine della strada asfaltata del Prato di Campoli (1143 m) si risalgono lungamente i prati proseguendo nella stessa direzione della strada, verso Pizzo Deta ben visibile sullo sfondo. Il prato si restringe fino a diventare una striscia d’erba tra i boschi e quindi terminare di fronte a una vallecola nel bosco. In questa zona sono presenti alcuni cartelli piuttosto fuorvianti che indicano sentieri non segnati e mal tracciati. Li ignoriamo e seguiamo l’evidente sentiero, ben segnato da segnavia bianchi e rossi dei sentieri 7 e 8,   che risale la valle sulla sinistra (destra orografica) dentro al bosco.
A quota 1490 m circa il sentiero esce dal bosco e offre il primo bello scorcio del Fosso della Fragara che stiamo risalendo. Con traccia evidente si traversa brevemente un bel tratto roccioso e si attraversa il fosso per spostarsi sul versante destro che scende da Pizzo Deta.
Si guadagna un po’ di quota con alcuni tornanti tra pendii erbosi e boscaglia e quindi si risale diagonalmente parallelamente alla valle in una zona erbosa dove il sentiero scompare a tratti.
Si supera un primo canalone che scende dalla cresta di Pizzo Deta  e si risale per alcuni metri un secondo fino a quando il sentiero, sempre ben visibile, piega a destra a risalire diagonalmente e con moderata pendenza il pendio. Si supera un breve tratto boscoso e si raggiunge una piccola spalla erbosa con un bel panorama sul Prati di Campoli.
Dalla spalla si sale per un evidente sentiero  una lingua di terreno coperta di ginepri e racchiusa tra due boschi. Ci si sposta a destra, si costeggia brevemente il margine superiore del bosco e si inizia a risalire diagonalmente su terreno spoglio coperto di ginepri. Con alcuni tornanti si guadagna la cresta in corrispondenza della sella tra Monte del Passeggio e Pizzo Deta. La vista sul sottostante del Vallone del Rio sede di un antico ghiacciaio è splendida e il paesaggio della cresta insospettabilmente brullo e selvaggio per chi, come noi, sale dal verdissimo e “morbido” Prato di Campoli.
 Dalla sella si piega a destra, si prosegue con un bel tratto più o meno pianeggiante, si  supera senza salirvi il Monte Pratillo (2007 m) che chiude il Vallone del Rio e, con un’ultima salita, si raggiunge la vetta di Pizzo Deta (2041 m).
La discesa può avvenire per lo stesso itinerario (ca. 2 h 30 min) oppure, con tempi equivalenti, è possibile scendere lungo la  ripida cresta Sud Est al Vado della Rocca (1565 m) e quindi raggiungere il prato di Campoli con un sentiero non proprio evidente. In questo secondo caso, è interessante notare il cippo di confine nei pressi del vado della Rocca.



## Photo Gallery
![](/images_escursioni/pizzo_deta/pizzo_deta_dal_prato_di_campoli.jpg "Pizzo Deta dal prato di Campoli: Pizzo Deta dal prato di Campoli.")  ![](/images_escursioni/pizzo_deta/prato_di_campoli_fosso_di_fragara.jpg "Prato di Campoli Fosso di Fragara: Il bosco sopra il prato di Campoli")  ![](/images_escursioni/pizzo_deta/fosso_di_fragara.jpg "Fosso di Fragara: Fosso di Fragara.")  ![](/images_escursioni/pizzo_deta/fosso_di_fragara.jpg "Fosso di Fragara: Fosso di Fragara.")  ![](/images_escursioni/pizzo_deta/vista_sul_prato_di_campoli_dal_fosso_di_fragara.jpg "Vista sul prato di Campoli dal fosso di Fragara: Vista sul prato di Campoli dal fosso di Fragara.")  ![](/images_escursioni/pizzo_deta/vista_sul_prato_di_campoli_dal_fosso_di_fragara.jpg "Vista sul prato di Campoli dal fosso di Fragara: Vista sul prato di Campoli dal fosso di Fragara.")  ![](/images_escursioni/pizzo_deta/panorama_sul_prato_di_campoli_dai_pendii_di_pizzo_deta.jpg "Panorama sul prato di Campoli dai pendii di Pizzo Deta: Panorama sul prato di Campoli dai pendii di Pizzo Deta.")  ![](/images_escursioni/pizzo_deta/la_sella_sotto_monte_del_passeggio.jpg "La sella sotto Monte del Passeggio: La sella sotto Monte del Passeggio.")  ![](/images_escursioni/pizzo_deta/la_bella_cresta_prima_di_pizzo_deta.jpg "La bella cresta prima di Pizzo Deta: La bella cresta prima di Pizzo Deta.")  ![](/images_escursioni/pizzo_deta/la_salita_dalla_sella_tra_monte_pratillo_e_pizzo_deta.jpg "La salita dalla sella tra Monte Pratillo e Pizzo Deta: La salita dalla sella tra Monte Pratillo e Pizzo Deta.")  ![](/images_escursioni/pizzo_deta/ultima_salita_prima_della_vetta_di_pizzo_deta.jpg "Ultima salita prima della vetta di Pizzo Deta: Ultima salita prima della vetta.")  ![](/images_escursioni/pizzo_deta/in_vetta_a_pizzo_deta.jpg "In vetta a Pizzo Deta: In vetta a Pizzo Deta.")  