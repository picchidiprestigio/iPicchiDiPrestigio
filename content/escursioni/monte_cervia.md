---
title: Monte Cervia
description: Il Monte Cervia è un balcone panoramico eccezionale che permette di ammirare gran parte dell’Appennino centrale con poca fatica. Nonostante questo, come tutte le montagne tra i laghi del Salto è del Turano, è pochissimo o nulla frequentato dai flussi escursionistici. L’itinerario proposto è il più rapido tra quelli possibili e permette di salire alla vetta con poca fatica in uno scenario davvero sorprendente.
featured_image: /images_escursioni/monte_cervia/la_cresta_sommitale_del_monte_cervia.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 580 m
### Tempo di Andata: 2 ore
### Tempo di Ritorno: 1 ora 45 min
### Itinerario Segnato: Si
### Interessi per i bambini:
 Anche se è vero che i bambini non sono solitamente attratti dai panorami, quelli che si godono dalla cresta del Cervia sono in grado di entusiasmare anche il più disinteressato dei bambini. Potrà accadere che alcuni bambini si lamentino all’inizio del sentiero (in effetti un po’ scomodo), ma la brevità del percorso e la varietà del panorama dovrebbero bastare ad accontentarli.
### Interesse Paesaggistico: Alto
Il panorama lungo tutta la cresta è davvero eccezionale e, in pratica, si arricchisce di una cima visibile ogni venti metri di dislivello percorso! In particolare con bambini o ragazzi che già abbiano percorso alcune vie e raggiunto alcune cime dell’Appennino centrale è fantastico e divertente poterle riconoscere e rivedere tutte insieme, senza contare ch una visione così ampia delle montagne circostanti aiuta molto a formarsi un mappa mentale dell’Appennino.
Anche l’ambiente stesso del Cervia è, specialmente nella parte sommitale della cresta tra Vena Maggiore e la cima, piuttosto affascinante e dovrebbe risultare quantomeno gradito ai giovani escursionisti.

Dal bivio sopra Collegiove si prosegue lungo la strada, asfaltata per poche centinaia di metri, fino a raggiungere e superare la statua della Madonna. Si prosegue lungo la sterrata comoda e, fortunatamente, poco trafficata, si supera un’area di pic-nic con pannello informativo della riserva e si raggiunge un fontanile.
Oltre il fontanile, la strada piega a sinistra sotto a delle paretine caratterizzate dalla presenza di una grossa caverna e raggiunge, in breve, l’ampia cresta del Cervia. Da questo punto, anziché proseguire lungo la strada  che discende sull’altro versante, si piega a destra (evidente cartello segnaletico) su un sentiero segnato che risale direttamente la cresta tenendosene sempre qualche metro più in basso, sulla sinistra.
Si prosegue, senza alcuna possibilità di errore dato che si deve sempre salire lungo la cresta, fino a raggiungere la Cima Vena Maggiore dalla quale, tenendosi sulla sinistra, si scende ad una selletta (1350 m ca.). Da qui è possibile risalire lungo la cresta per proseguire a saliscendi (lungo il percorso si incontra una grossa e brutta croce) o tagliare a mezza costa lungo le numerose tracce fino a ritornare sulla cresta in corrispondenza di un intaglio alcuni metri più in alto della selletta.
Da questo intaglio, sempre tenendosi alcuni metri a sinistra della cresta, si raggiunge la vetta (1438 m) caratterizzata da una piccola croce di legno, da un punto trigonometrico dell’IGM e da una modesta copertura boscosa.
La discesa, per lo stesso itinerario, richiede poco meno di due ore.



## Photo Gallery
![](/images_escursioni/monte_cervia/la_cresta_sommitale_del_monte_cervia.jpg "La cresta sommitale del Monte Cervia: ")  ![](/images_escursioni/monte_cervia/alba_dal_monte_cervia.jpg "Alba dal Monte Cervia: Alba autunnale")  ![](/images_escursioni/monte_cervia/nespolo_dal_cervia._sullo_sfondo_il_velino.jpg "Nespolo dal Cervia. Sullo sfondo il Velino: Nespolo si risveglia")  ![](/images_escursioni/monte_cervia/la_partenza_del_sentiero_per_il_monte_cervia.jpg "La partenza del sentiero per il Monte Cervia: ")  ![](/images_escursioni/monte_cervia/vista_sul_velino_dalla_cresta_del_monte_cervia.jpg "Vista sul Velino dalla cresta del Monte Cervia: ")  ![](/images_escursioni/monte_cervia/monte_navegna_dal_monte_cervia.jpg "Monte Navegna dal Monte Cervia: Il Navegna dalla vetta del Cervia")  