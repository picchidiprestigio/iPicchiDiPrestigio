---
title: Torri Di Casanova
description: Le Torri di Casanova sono una serie di elevazioni che rappresenta l’estrema propaggine occidentale delle rocce che costituiscono la parte sommitale della dorsale del Monte Prena. La salita per la via Familiari è un bel percorso alpinistico che conduce ad una tra le vette più snobbate del Gran Sasso. Solitamente raggiunta solo da chi percorre il sentiero del centenario, merita di essere considerata come meta principale di un itinerario in particolare se si vuole accompagnare un bambino lungo una via alpinistica lunga, ma ancora fattibile.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: AF
### Ascesa Totale: 800 m
### Tempo di Andata: 3 ore
### Tempo di Ritorno: 2 ore 30 min
### Itinerario Segnato: Si
Il percorso è indicato da segni vecchi e sbiaditi quasi inesistenti nel primo tratto, fino all'imbocco del canalino di salita.
### Interessi per i bambini:
 Aeree e caratterizzate da un ambiente selvaggio e isolato, le Torri di Casanova hanno un aspetto dolomitico che solitamente affascina e stimola i bambini. Quello proposto è l’itinerario più diretto per salire alle Torri. Si tratta di un percorso molto divertente e non difficilissimo, ma pur sempre di un itinerario prettamente alpinistico che, salvo casi specifici, è da considerare il limite estremo di ciò che è percorribile con dei bambini.Per maggior chiarezza, si sottolinea che l’itinerario proposto non è adatto a tutti e può essere percorso solo in compagnia di alpinisti esperti e solo se si dispone del materiale alpinistico necessario (casco incluso) per adulti e bambini, nonché delle conoscenze necessarie per utilizzarlo propriamente.
### Interesse Sportivo: Alto
Qualunque bambino in grado di affrontare questo itinerario lo troverà divertentissimo. Attenzione però a non sopravvalutare le possibilità dei bambini che accompagnate: quello che dovrebbe essere un divertimento sarà un’esperienza terrificante per bambini non adeguatamente preparati o che soffrano di vertigini.

### Interesse Paesaggistico: Alto
Le Torri di Casanova hanno una spetto impervio e roccioso che difficilmente non attrarrà un bambino. Anche il canale percorso in salita, normalmente, affascina i bambini  sia per gli scorci di paesaggio sia per le paretine da superare nella parte alta.

### Interesse Naturalistico: Medio
Oltre alle belle fioriture che si incontrano sulla cresta tra il Brancastello e le Torri di Casanova, è comune l’incontro con i camosci che osservano incuriositi gli alpinisti di passaggio.

Al km 1 della strada per l'albergo di Campo Imperatore inizia, sulla destra, una carreggiabile. Seguirla fino ad un incrocio con una seconda carreggiabile dal fondo erboso che va seguita, girando a destra fino ad un bivio. Prendere le tracce a sinistra fino al termine della strada.
Piegare a destra dirigendosi nell'evidente vallata ghiaiosa racchiusa tra le pendici delle Torri di Casanova e il monte Faeto che va seguita fino quasi alla testata. Si supera una piccola struttura in muratura e si prosegue fino ad incrociare, sulla sinistra, il canale (evidente segno su un masso) che rappresenta la nostra via di salita.A questo punto si inizia a risalire il canale fino al suo termine: si procede, senza possibilità di errore, seguendo la via più logica segnalata in modo evidente attraverso una serie di divertenti passaggi fino alla cresta (il passaggio più impegnativo è rappresentato da una paretina di 6-7m con il passaggio iniziale di II) che si raggiunge proprio sotto i salti di roccia attrezzati che conducono alle Torri.
Giunti in cresta, si piega a destra lungo il "Sentiero del Centenario" che risale la parete (30 m ca.) di fronte tramite una scaletta subito seguita da una corda metallica. In cima alla parete ci si ritrova su una breve cresta esposta da entrambi i lati che, sulla destra, conduce a una seconda vertiginosa scaletta seguita da una c orda che riconduce in cresta (attenzione all'ultimo ancoraggio che alla nostra ultima visita dell’estate 2012 era saltato).Proseguendo in cresta, sulla sinistra, si supera un grosso masso (chiodo da utilizzare come appoggio) tramite un divertente passaggio esposto. Si riscende per una ventina di metri sull'altro lato tramite una corda fissa al termine della quale si risale il sentiero ero tra sfasciumi e roccette fino in vetta (2362 m; 3h).
Per il ritorno è possibile si segue la stessa via fino all’inizio dei tratti attrezzati, cioè fino a sotto la prima scaletta. Da qui, anziché riscendere per il canalino di salita, conviene proseguire lungo la cresta e seguire il sentiero del centenario  fino al Vado del Piaverano 2327m.Dal vado si scende a sinistra per un sentiero scomodo e ripido che con numerosissimi tornanti riconduce alla sterrata percorsa all’inizio dell’itinerario.



