---
title: Monte Viglio Da Fonte Moscosa
description: Monte Viglio che, con i sui 2156 m slm, rappresenta la massima elevazione dei Monti Ernici è facilmente raggiungibile con una breve e panoramica escursione di mezza giornata. Non particolarmente apprezzato dai bambini più piccoli, è una meta ideale per i ragazzi più grandicelli e per coloro che vogliono provare a superare delle prime difficoltà.
featured_image: /images_escursioni/monte_viglio_da_fonte_moscosa/monte_viglio.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 850 m
### Quota Massima: 2 156m slm
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 A dispetto di quanto si potrebbe pensare la maggior parte dei bambini non trova questo itinerario di loro gradimento. L’unico reale interesse per i più piccoli si rivela essere il superamento del Gendarme. Anche se si tratta di un itinerario piuttosto semplice, occorre prestare la massima attenzione sui passaggi rocciosi ed evitarlo in caso di neve in quanto il superamento del Gendarme in inverno rappresenta una difficoltà di livello alpinistico.
### Interesse Sportivo: Medio
Il superamento del Gendarme è l’unica vera attrattiva per i bambini più avventurosi. Occorre tuttavia fare la massima attenzione ed evitarlo in caso di neve o ghiaccio.

### Interesse Paesaggistico: Medio
I panorami offerti dal percorso sono davvero eccezionali, ma assolutamente insignificanti agli occhi di un bambino. Solo i ragazzi più grandi e con una certa maturità escursionistica saranno in grado di apprezzarli realmente. In loro compagnia il periodo più consigliato per salire al Viglio è il tardo l’autunno prima delle nevicate, quando solo i massicci più alti all’orizzonte sono innevati e i boschi degli Ernici sono incendiati dai colori autunnali.

### Interesse Naturalistico: Basso
A parte le fioriture primaverili e la presenza di begli esemplari di tasso, il maggior interesse “naturalistico” per i bambini è rappresentato dalle numerose fragole presenti nella prima parte del percorso.

Dal Valico di Serra Sant'Antonio (1608 m) si percorre la strada sterrata (a destra provenendo da Filettino) che con modesti saliscendi conduce, in circa 20 minuti,  a Fonte Moscosa dove termina.
Si prosegue imboccando il sentiero a sinistra, che risale la vallecola proprio sopra la fonte, e raggiunge un bel pianoro erboso oltre il quale risale ripido tra alberi maestosi e splendidi tassi fino a raggiungere la cresta in corrispondenza di una vistosa croce con statua della vergine e altare.
Da questo punto si inizia a godere degli splendidi panorami che accompagneranno fino alla vetta con splendide vedute della Maiella, dei monti del Parco e della sezione più Orientale del Gran Sasso.
Dalla croce  si piega a destra, seguendo la cresta, fin quasi a raggiungere le pareti che precipitano dalla vetta dei Cantari. Si segue, quindi il sentiero che piega a destra e risale, obliquando, un ripido pendio erboso fino a raggiungere un costone roccioso dove piega a sinistra.
Si prosegue tenendosi leggermente a destra del la cresta lungo il sentiero sempre molto evidente e ben segnato,  si supera il bivio con un altro sentiero che risale da Fonte Moscosa e, in breve, si raggiunge la vetta dei Cantari (2103 m; 1h da Fonte Moscosa).
Si prosegue senza possibilità di errore lungo la cresta e si raggiunge la base del Gendarme, un tozzo sperone roccioso, che si risale per un canalino roccioso (passaggio di I) fino in cima (2113 m; 25 min dai Cantari). Volendo evitare il superamento del Gendarme, è possibile aggirarlo percorrendo un visibile sentiero più in basso.
Dalla vetta del Gendarme si scende a raggiungere la sella sotto il Viglio la cui cima (2156 m; 15 min dal Gendarme), caratterizzata dall’ennesima croce, si raggiunge con un ultima salita. Da notare il cippo di confine dell’antico stato pontificio situato nella dolina erbosa subito sotto la vetta.
Il ritorno per lo stesso itinerario richiede circa un’ora e mezza.



## Photo Gallery
![](/images_escursioni/monte_viglio_da_fonte_moscosa/monte_viglio.jpg "Monte Viglio: Monte Viglio visto dal Gendarme.")  ![](/images_escursioni/monte_viglio_da_fonte_moscosa/fonte_moscosa.jpg "Fonte Moscosa: Il sentiero che inizia da Fonte Moscosa.")  ![](/images_escursioni/monte_viglio_da_fonte_moscosa/i_cantari.jpg "I Cantari: La cresta in prossimità delle pareti dei Cantari.")  ![](/images_escursioni/monte_viglio_da_fonte_moscosa/i_cantari.jpg "I Cantari: Salendo lungo i pendii che scendono dai Cantari.")  ![](/images_escursioni/monte_viglio_da_fonte_moscosa/i_cantari.jpg "I Cantari: In vetta ai Cantari. Sullo sfondo il Viglio.")  ![](/images_escursioni/monte_viglio_da_fonte_moscosa/gendarme_del_viglio.jpg "Gendarme del Viglio: In vetta al Gendarme. Sullo sfondo, i Cantari.")  ![](/images_escursioni/monte_viglio_da_fonte_moscosa/monte_viglio.jpg "Monte Viglio: L'ultima salita ... finalmente!")  ![](/images_escursioni/monte_viglio_da_fonte_moscosa/monte_viglio.jpg "Monte Viglio: L'apposizione delle firme sul libro di vetta.")  ![](/images_escursioni/monte_viglio_da_fonte_moscosa/monte_viglio.jpg "Monte Viglio: Inizia la discesa.")  