---
title: Valle Delle Cento Cascate
description: La valle dell’Acero è una delle mete più note del gruppo della Laga che deve la sua popolarità all’incredibile abbondanza d’acqua che, sgorgando da innumerevoli sorgenti sotto il Monte Gorzano precipita giù in innumerevoli torrenti che formano centinaia di splendide cascate. Si tratta di un’escursione facile e remunerativa che entusiasmerà adulti e bambini.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 L’escursione descritta è perfetta per la maggior parte dei bambini. Occorre, però, prestare la massima attenzione che i bambini non tentino di attraversare il corso d’acqua in quanto una scivolata potrebbe risultare davvero pericolosa.
### Interesse Paesaggistico: Alto
Qualunque bambino rimarrà affascinato dalle innumerevoli cascatelle e dal lungo scivolo d’acqua che fiancheggia il sentiero. Ai ragazzi che già sono stati sul Gran Sasso, inoltre, i panorami su questo gruppo risulteranno indimeticabili.

Da Cesacastina si segue la strada che attraversa il paese oltre il quale diviene sterrata e raggiunge, in breve, un fontanile affacciato sulla parte balla della valle. Si prosegue lungo la strada pianeggiante, si imbocca la strada di destra a un bivio e, dopo alcuni tornanti, si raggiunge una comoda sterrata che sale dal paese.
Si segue la sterrata sulla sinistra e, dopo aver oltrepassato il fondo valle si abbandona la strada principale per imboccarne una più piccola sulla destra, chiusa da una sbarra, che risale fino a raggiungere una casupola, proprio sopra la captazione dell’ENEL che assorbe tutta l’acqua del fosso.
Si imbocca il ripido sentiero alle spalle della costruzione che, in breve, piega a sinistra e raggiunge una radura dove si ritrova la sterrata abbandonata poco sotto la captazione.
Si prosegue nel bosco seguendo la sterrata fino ad un tornante a sinistra dove la si abbandona e si prosegue, lungo l’evidente sentiero a destra, fino a raggiungere il torrente proprio alla base di un lungo scivolo d’acqua che accompagnerà per il resto della salita.
Si risale lungo il torrente seguendo l’evidente traccia per poi risalire lungo un piccolo affluente di sinistra, attraversarlo e, quindi, riavvicinarsi alle spettacolari rapide principali che si risalgono sulla sinistra (destra orografica) fino a raggiungere una sterrata in prossimità di un brutto stazzo dove termina l’escursione (2 h).
A monte, è possibile ammirare decine di cascate che scendono da tutti i lati della valle mentre, attraversando il torrente sulla destra, è possibile risalire fino alla sorgente Mercurio e, oltre fino alla vetta del Gorzano.
La discesa dallo stazzo per lo stesso itinerario richiede circa 1 ora e 30 minuti.



