---
title: Monte Gennaro
description: Itinerario molto frequentato che permette di salire, con poca fatica ad una delle più interessanti vette dei Lucretili. Si tratta di un bel percorso con poco dislivello che attraverso faggete secolari, ampi pianori ed estese pietraie permette di apprezzare appieno la varietà degli ambienti offerti dai Lucretili.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 500 m
### Tempo di Andata: 3 ore
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 Itinerario di sicuro successo per bambini e ragazzi di qualunque età.Molto indicato per i bambini che, affrontate le prime escursioni, vogliono provare a raggiungere la prima cima: gli ampi panorami visibili dalla cima e la presenza del libro di vetta gli offriranno la sensazione di aver compiuto una grande impresa.Indicato anche per i ragazzi più interessati agli aspetti naturalistici e affascinati dai boschi.
### Interesse Sportivo: Basso
Il sentiero è molto semplice e non offre difficoltà di carattere sportivo. Sono tuttavia presenti molti alberi sui quali è possibile arrampicarsi.

### Interesse Paesaggistico: Medio
Solitamente l’aspetto paesaggistico che più affascina i bambini è legato all’imponenza dei boschi della Valle Cavalera. I panorami, invece, pur essendo molto ampi solo di rado entusiasmano i bambini anche perché è piuttosto raro trovare giornate abbastanza limpide da poter godere appieno della loro estensione (dal mare al Gran Sasso!).

### Interesse Naturalistico: Alto
La varietà degli ambienti è tale da offrire numerosissimi spunti naturalistici. Le imponenti faggete della Valle Cavalera sono già sufficienti, da sole, ad affascinare bambini e ragazzi. In primavera, nelle aree rocciose, è possibile ammirare splendide fioriture di Orchidee e Narcisi, mentre gli animali al pascolo nella zona del Pratone saranno motivo di interesse per i bambini più piccoli.

Dal termine della strada (830 m), poco sopra Prato Favale, si segue il sentiero che ne rappresenta la logica prosecuzione.Superato un piccolo boschetto, si risale qualche metro e si inizia a traversare le belle pietraie in direzione NNO, verso il modesto rilievo di Monte Andrea che si aggira sulla destra. Si segue sempre l’evidente sentiero che si inoltra nel bosco in un tratto pianeggiante e, pochi metri dopo, si svolta a destra abbandonando la più evidente vallata di fronte a noi (fare attenzione ai segni).
Il sentiero si inoltra nella splendida Valle Cavalera caratterizzata dal fondo pietroso e dall’imponenza di alcuni enormi faggi abbarbicati tra le rocce. Si risale lungamente la valle fino a quando, con una leggera deviazione a destra, si superano alcuni spuntoni calcarei su un poco marcato crinale e si scende di qualche metro fino a raggiungere uno spiazzo pianeggiante dal fondo stranamente privi di sassi (920 m).
Superato lo spiazzo, si segue il sentiero di sinistra (quello meno evidente che si inerpica tra i massi a destra porta a Campo Campitello e, più oltre, a monte Guardia) che in breve raggiunge il Pratone nei pressi di un piccolo edificio in rovina (1024 m).Si piega decisamente a sinistra lungo l’evidente sentiero che attraversa il Pratone da un capo all’altro (in direzione OSO).
Dopo poche decine di metri si abbandona il sentiero girando a destra sul prato in direzione di un vicino gruppo di sassi (occorre fare molta attenzione ai segni) e si prosegue, quindi, verso Ovest con via intuitiva seguendo i radi segni fino al margine del Pratone.Il sentiero, che ritorna evidente, piega delicatamente a destra, e inizia a risalire una vallecola nel bosco (seguire il ramo di destra quando questa si biforca).
Si prosegue lungamente tra boschi e radure fino a quando il sentiero abbandona la vallecola, inizia a salire in modo più deciso e diviene via via meno evidente.Facendo attenzione ai radi segni e resistendo alla tentazione di salire direttamente a destra lungo le innumerevoli tracce si traversa verso O fino ad uscire dal bosco su un ripido pendio pietroso.Da qui, con via evidente si risale in breve a raggiungere la vetta (1271 m) dominata da un grosso blocco di cemento sul quale è una evidente croce.Il panorama dalla vetta è senz’altro molto suggestivo anche se deturpato dagli impianti radiofonici di cima Zappi. Le vedute sul sottostante Pratone e sulla Sabina sono, comunque, molto affascinanti e nelle giornate particolarmente limpide si può ammirare il territorio dal mare fino alla catena del Gran Sasso. Molto interessante anche la vista sulla sottostante torre di Monte Morrone della Croce che può essere raggiunta facilmente tramite questa variante oppure, come meta di un'altra escursione, salendo direttamente da Palombara.
In discesa è possibile seguire lo stesso itinerario oppure effettuare una piccola e gradevole variante: ritornando sui propri passi, pochi metri sotto la vetta, si abbandona il sentiero dell’andata per seguire quello sulla destra anche più evidente.Il sentiero dapprima scende per belle pietraie, e quindi segue una bella vallecola ricca di grossi faggi e, in primavera, di belle fioriture.Si segue senza difficoltà il sentiero, sempre evidente, fino quando proprio sopra una vallata contraddistinta da inaspettate pareti si intercetta un evidentissimo sentiero che a destra scende nella valle verso il paese di Marcellina.Seguire il ramo di destra che risale in breve fino a raggiungere il Pratone che attraversa integralmente fino all’edificio già incontrata all’andata (1024 m).Da qui si ritorna a Prato Favale lungo lo stesso itinerario seguito all’andata.


 
Torre di Monte Morrone della Croce
 
 

Tempo a/r: 

1 ora 30 min



Ascesa aggiuntiva: 

280 m





Dalla vetta di Monte Gennaro si scende in direzione Sud Ovest seguendo il sentiero che conduce agli impianti radiofonici di Cima Zappi oltre i quali si segue in discesa la ripida sterrata di servizio fino ad un bivio. Da qui, si percorre la strada di sinistra, in salita, per pochi metri fino a raggiungere la torre.
Per il ritorno si ripercorre la strada d’andata fino al bivio e ancora per pochi metri fino ad una poco marcata sella (alcuni cartelli segnaletici) dalla quale conviene abbandonare la strada e percorrere la cresta, dapprima all’aperto, poi nel bosco, seguono le tracce e i segni che conducono agli impianti radiofonici dove ci si riallaccia alla via d’andata.









