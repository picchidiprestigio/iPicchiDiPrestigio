---
title: Laghetta Da Campotosto
description: La salita alla cima della Laghetta dalla diga di Campotosto è una lunga escursione che percorre la parte più meridionale della cresta spartiacque dei monti della Laga e attraversa alcune della zone meno frequentate del gruppo. I panorami sul Gran Sasso e sul sottostante lago di Campotosto sono assolutamente indimenticabili.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 650 m
### Quota Massima: 2 369m slm
### Tempo di Andata: 4 ore 30 min
### Tempo di Ritorno: 4 ore
### Itinerario Segnato: No
### Interessi per i bambini:
 L’escursione non è adatta ai bambini. I ragazzi più grandi e allenati potranno affrontarla, ma solo se molto allenti, motivati e con una buona esperienza di montagna alle spalle. Si tratta, infatti, di un’escursione molto lunga e dal grande dislivello che presenta, per giunta, un passaggio difficile (II) ed esposto nella discesa dal Monte di Mezzo di Campotosto. L’itinerario di ritorno, inoltre, è quasi del tutto abbandonato e difficile da trovare: la sua ricerca può causare grosse perdite di tempo.
### Interesse Sportivo: Basso
Quasi l’intero percorso è piuttosto facile e privo di divertimenti alpinistici per i bambini. Solo il passaggio difficile (II) scendendo dal Monte di Mezzo di Campotosto è fonte di divertimento per i bambini. Si tratta, però di un passaggio difficile e un po’ esposto che richiede molta attenzione e necessita di sicura almeno per i più piccoli.

### Interesse Paesaggistico: Medio
I panorami sul Gran Sasso e sul lago di Campotosto sono assolutamente indimenticabili. Specialmente se sono già stati sul Gran Sasso, i ragazzi non potranno non emozionarsi.

### Interesse Naturalistico: Medio
Molto belle le fioriture di narcisi e orchidee. Non sappiamo se sia un caso ma tutte le volte che ci siamo recati sul Monte di Mezzo abbiamo potuto ammirare le evoluzioni aeree di qualche un’aquila.

Si percorre la strada in salita fino al suo termine in corrispondenza di una piccola costruzione. Pochi metri prima di questa, si imbocca il sentiero a sinistra che risale ripido fino a raggiungere i prati di località “Il Coppo�?  che si attraversano in direzione nord. Si rientra nel bosco e, superata una piccola radura, se ne esce definitivamente per iniziare a salire, senza via obbligata i ripidi pendii erbosi che conducono a Peschio Menicone dal quale si risale la panoramica cresta  si raggiunge il Colle del Vento  (2010 m slm; 2h).
Dal Colle del vento si percorre la cresta in direzione nord fino a raggiungere la croce e, poco più su, la vetta del Monte di Mezzo di Campotosto (2155m slm; 30 min da Cole del Vento).
La discesa da Monte di Mezzo avviene per la cresta nord: dapprima si scende ripidamente dalla vetta, poi si prosegue con alcuni saliscendi, si raggiungono alcune roccette (II) il cui superamento rappresenta la maggior difficoltà dell’itinerario e, infine, si raggiunge l’ampia sella Laga dove si incontrano il sentiero Italia  che collega Cesacastina a Est e Campotosto a Ovest (1965m slm; 1h da Monte di Mezzo).
Dalla sella si seguono le tracce a sinistra che si inoltrano nel bel fosso della Laga, lo attraversano e quindi risalgono in cresta fino alla cima sud della Laghetta (2268m slm; 1h da sella Laga).
Sempre in cresta si scende verso nord per poi risalire ancora fino a raggiungere Cima della Laghetta (2369 m slm; 20 min dalla cima sud).
In discesa si segue lo stesso itinerario d’andata fino a sella Laga dala quale si scende in direzione Est seguendo un evidente sentiero segnato con grossi ometti. Si supera la sorgente Pane e Cacio e si prosegue, in discesa, fino a quota ca. 1890 m, dove si abbandona il sentiero principale, si attraversa il fosso della Lagnetta verso destra e si inizia a seguire un sentiero a mezza costa che diviene via via meno evidente fino a scomparire del tutto in corrispondenza di un primo costone.
Cercando di mantenere la stessa quota si traversano gli ampi pendii erbosi, si oltrepassa un fosso e si raggiunge il bosco dove si ritrova il sentiero che si segue in salita fino ad un nuovo costone erboso dove scompare di nuovo.
Le tracce scendono un po’ e poi proseguono a mezza costa, ma sono piuttosto difficili da trovare: molto più semplice è traversare mantenendosi in quota e scegliendo il percorso più comodo fino a raggiungere un fosso ripido e roccioso che si discende comodamente (attenzione in primavera alla presenza di nevai residui) fino a intercettare il sentiero pochi metri sopra agli alberi (piccolo bollino di vernice arancione).
Sempre mantenendosi circa alla stessa altezza il sentiero, ora poco più evidente, supera un primo fosso, quindi un secondo più marcato e raggiunge un bel bosco che attraversa fino a un crinale erboso (la Macchiarella). Si scende senza via obbligata costeggiando un profondo fosso fino a raggiungere un ben visibile fontanile dove ha inizio una comoda sterrata (1680 m slm; 2h dalla vetta).
Si percorre la sterrata che si inoltra nel bosco e raggiunge l’ampia e poco riconoscibile dorsale di Piano Grande dove, sulla sinistra, è un piccolo slargo. Si abbandona la sterrata per piegare a destra lungo un sentiero il cui imbocco è poco visibile.
Si attraversa, in salita,  un fitto bosco (alcuni rari e scoloriti segni rossi e gialli potranno confermare di essere sulla strada giusta ma non offrono molto aiuto per l’individuazione del sentiero) fino a sbucare su degli ampi prati che si attraversano senza variare la quota fino a raggiungere il Colle dei Prati dove si intercetta un’ampia mulattiera.
Con percorso ormai più che evidente si segue, verso sud ovest, la mulattiera che diviene una malmessa sterrata e conduce ai bei prati di località “Il Coppo�?: appena usciti dal bosco si abbandona la strada e si scende lungo l’evidente vallecola fino a ritrovare il sentiero dell’andata che si segue fino al lago (2h dal fontanile). 



