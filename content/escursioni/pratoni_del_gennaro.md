---
title: Pratoni Del Gennaro
description: Il giro del Pratone e di Campo Campitello è una delle escursioni più classiche e frequentate dei monti Lucretili. L’area centrale del gruppo è, infatti, caratterizzati dalla presenza di questi due ampi piani carsici separati un’area di vallecole e crinali fittamente coperti da una splendida faggeta. Ricca di spunti di interesse e terreno di gioco ideale per i bambini, l’escursione proposta rappresenta una delle migliori scelte possibili da proporre a un bambino come prima esperienza di montagna.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 350 m
### Tempo Totale: 2 ore 15 min
### Itinerario Segnato: Si
### Interessi per i bambini:
 L’itinerario descritto è l’ideale come primo approccio alla montagna ed è particolarmente adatto ai bambini più interessati agli aspetti naturalistici. Privo di qualunque difficoltà di tipo alpinistico e di panorami mozzafiato, infatti, è un percorso che attraversa una gran varietà di ambienti e offre al giovane naturalista una miriade di occasioni di scoperta e apprendimento.
### Interesse Sportivo: Basso
Il sentiero è molto semplice e non offre difficoltà di carattere sportivo. Sono tuttavia presenti molti alberi sui quali è possibile arrampicarsi.

### Interesse Paesaggistico: Medio
Solitamente l’aspetto paesaggistico che più affascina i bambini è legato all’imponenza dei boschi della Valle Cavalera e al contrasto tra i boschi e l’ampiezza del Pratone.

### Interesse Naturalistico: Alto
La varietà degli ambienti è tale da offrire numerosissimi spunti naturalistici. Le imponenti faggete della Valle Cavalera sono già sufficienti, da sole, ad affascinare bambini e ragazzi. In primavera, nelle aree rocciose, è possibile ammirare splendide fioriture di Orchidee e Narcisi, mentre in autunno saranno i funghi ad attirare maggiormente la curiosità dei bambini. Gli animali al pascolo, sempre presenti nella zona del Pratone e di Campo Campitello, saranno motivo di interesse per i bambini più piccoli.

Dal termine della strada (830 m) di Prato Favale, poco sopra il prato stesso, si segue il sentiero che ne rappresenta la logica prosecuzione. Superato un piccolo boschetto, si risale qualche metro e si inizia a traversare le belle pietraie in direzione NNO fino a incontrare, sulla sinistra la variante che sale da S. Polo.
Si prosegue seguendo il sentiero molto ben marcato che, in breve,  si inoltra nel bosco in un tratto pianeggiante.
 Pochi metri dopo l’inizio del bosco si svolta a destra abbandonando la più evidente vallata di fronte a noi (recentemente sono state costruite alcune staccionate che indicano il sentiero, ma fare comunque attenzione ai segni) e inoltrandosi nella splendida Valle Cavalera, caratterizzata dal fondo pietroso e dall’imponenza di alcuni enormi faggi abbarbicati alle rocce.
Si risale lungamente la valle fino a quando con una leggera deviazione a destra si superano alcuni spuntoni calcarei su un poco marcato crinale e si scende di qualche metro fino a raggiungere uno spiazzo pianeggiante dal fondo stranamente privi di sassi (920 m).
Superato lo spiazzo, si segue il sentiero dritto davanti a noi (quello più evidente  che piega a sinistra conduce al pratone a alla vetta del Gennaro  e sarà il nostro itinerario di ritorno) che si inerpica tra i massi e raggiunge un’altra vallecola sassosa che si segue a sinistra. Quasi alla testata della vallecola prima che la vegetazione divenga più intricata si piega a sinistra, si supera un modesto crinale e si scende dall’altro lato piegando a destra per seguire l’ennesima vallata dal fondo sassoso.
Seguendo la valle, si scende di pochi metri e finalmente si esce dal bosco sul limitare occidentale del meraviglioso Campo Campitello, nelle vicinanze di alcuni enormi faggi.
Si attraversa quasi per intero il vasto pianoro fino a raggiungere un grande fontanile frequentatissimo dagli animali al pascolo.
Dopo una bella sosta (il fontanile è il luogo ideale per un pic nic e per far giocare liberamente i bambini) si ripercorre il sentiero di andata per pochi metri risalendo la breve discesa che ci ha condotto al fontanile. In cima alla salita anziché proseguire per la via d’andata si piega a destra per l’evidente sentiero che si sposta ai margini del prato e si inoltra nella valle che sfocia circa a metà del campo.
Il sentiero si inoltra nel bosco seguendo una vallecola dal fondo sassoso, supera una prima vallecola affluente a sinistra e abbandona quella principale per seguirne una seconda sulla sinistra. Si risale quest’ultima fino alla testata dove si supera un crinale pietroso e si ridiscende sull’altro lato per una vallecola ancor più accidentata che si segue, senza possibilità di errore, fino a quando si apre nel bel pianoro del Pratone.
Appena usciti dal bosco si piega a sinistra e si raggiunge, dopo pochi metri, un piccolo edificio in rovina al cui fianco scende una valle erbosa che si discende per un comodo sentiero tra due muri a secco. Il sentiero entra nella bosco e, sempre lungo la valle, raggiunge lo spiazzo pianeggiante senza sassi già incontrato all’andata.
Da qui si può seguire la via di salita oppure un sentiero, dal fondo meno accidentato, che qualcuno ha denominato “sentiero dei partigiani” scrivendolo a vernice su dei massi. Nel caso si voglia seguire questa variante occorre fare molta attenzione in quanto il sentiero non è segnato, a tratti sono visibili solo tracce e il bosco è fitto e uniforme: ogni anno, infatti, si perdono numerosi escursionisti.
Per seguire questo itinerario, dallo spiazzo si scende di pochi metri lungo l’ampia vallata tenendosi a destra per imboccare la vallecola a destra ben visibile dallo spiazzo. Si risale la vallecola fino quasi alla sua testata (tenersi a destra) dove un sentiero ben visibile raggiunge il crinale in ambiente molto affascinante per le dimensioni dei faggi presenti.
Sull’altro lato del crinale si piega a sinistra per delle tracce di sentiero che procedono in traverso a mezza costa fino ad una piccola radura oltre la quale il sentiero inizia a scendere. Si seguono le tracce che scendono e piegano a destra in corrispondenza di una selletta appena accentuata in direzione della sottostante Valle Cavalera.
Quando la pendenza diminuisce il sentiero piega a sinistra e si infila in una vallecola rocciosa seguita da una ripida discesa che riconduce all’itinerario di salita proprio all’imboccatura della Valle Cavalera.
Da qui si ripercorre l’itinerario di salita fino alle macchine.


 
Il Pratone da San Polo dei Cavalieri
 
 

Tempo aggiuntivo: 

30 min



Ascesa aggiuntiva: 

50 m





Per chi preferisce partire da San Polo piuttosto che da Marcellina è possibile effettuare il giro dei prati del Gennaro tramite questa variante.
Per raggiungerla: Da San Polo dei Cavalieri seguire le indicazioni per il Castagneto. Superata l’area pic-nic tra i castagni, si continua senza possibilità di errore lungo l’unica strada fino al suo termine in corrispondenza di un ampio parcheggio. Di fronte c’è il grosso intaglio stradale (che fortunatamente non è divenuto la prosecuzione della strada) oltre il quale ha inizio il percorso a piedi.
Dal termine della strada si percorre l’orrendo intaglio che ne costituisce la prosecuzione fino a sbucare proprio sopra un prato erboso che si raggiunge scendendo di qualche metro. Dei due evidenti sentieri che si trovano sul pendio di fronte, si imbocca quello più in basso caratterizzato dalla presenza di una piccola staccionata. Lasciandosi monte Morra alle spalle si prosegue a saliscendi in direzione NNO fino ad affacciarsi su Prato Favale e, oltre, a ricongiungersi al sentiero che sale da esso che si segue verso destra ricongiungendosi all’itinerario principale.









