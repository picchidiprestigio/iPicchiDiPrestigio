---
title: Monte Semprevisa
description: Superbo itinerario che permette in una sola escursione di raggiungere la massima elevazione dei Lepini e di ammirare alcuni tra i più impressionanti fenomeni carsici della zona. Particolarmente affascinanti i boschi attraversati.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 800 m
### Quota Massima: 1 536m slm
### Tempo di Andata: 2 ore
### Tempo di Ritorno: 3 ore
### Itinerario Segnato: Si
### Interessi per i bambini:
 Itinerario assolutamente eccezionale che offre ad adulti e bambini innumerevoli motivi di soddisfazione e di interesse. Un po’ troppo lungo per i bambini meno allenati, può essere abbreviato facilmente riscendendo per la via di salita. In alternativa, volendo vedere le più interessanti manifestazioni carsiche piuttosto che salire alla vetta, si può percorrere l’itinerario in senso inverso fino a Pian dell’Erdigheta o all’Abisso Consolini.
### Interesse Sportivo: Basso
L’itinerario, seppure un po’ lungo, non presenta difficoltà di rilievo. Tuttavia il percorso è costellati di grossi massi e paretine dove i bambini potranno arrampicarsi a volontà.

### Interesse Paesaggistico: Alto
L’itinerario, oltre ad attraversare luoghi paesaggisticamente molto interessanti (la zona di Pian dell’Erdigheta è particolarmente affascinante dato il suo aspetto fiabesco con un po’ di nebbia),  offre bei panorami sulla pianura Pontina e sul mare. 

### Interesse Naturalistico: Alto
L’escursione descritta riserva sorprese naturalistiche ad ogni passo ed è un percorso ideale per i ragazzi più attenti all’aspetto naturalistico e scientifico. Tutto il percorso è, infatti costellato, di manifestazioni carsiche davvero impressionanti che culminano con l’ingresso dell’Abisso Consolini e l’inghiottitoi dell’Erdigheta. Sempre nella zona di pian dell’Erdigheta i campi solcati  e l’immersione degli strati calcarei nel prato affascinano i bambini e a si prestano molto bene a una spiegazione dei concetti di stratificazione e dei movimenti tettonici.
I più attenti alla vegetazione rimarranno affascinati dai grossi esemplari di tasso presenti al termine del sentiero e lungo tutta la sterrata percorsa al ritorno(si raccomanda di non oltrepassare le recinzioni poste a tutela di tali, rare piante). Alcuni agrifogli renderanno ancor più affascinanti i boschi attraversati.

Lasciata la strada si segue il sentiero che dapprima risale lungo la linea di massima pendenza e poi obliqua a destra per entrare nella profonda incisione valliva tra Monte Capreo e il Semprevisa. Si risale la valle in una splendida faggeta fino a raggiungere il serbatoio  di Acqua Mezzavalle oltre il quale la valle inizia ad allargarsi. Sempre risalendo la valle si raggiunge una bella radura e, quindi, una sella erbosa (1320 m, 1 h) tra il Monte Capreo e il Monte Ardicara caratterizzata da i resti di alcune panchine e dall’immondizia lasciata da incivili escursionisti.
Si piega a sinistra dove il sentiero prosegue nel bosco a mezzacosta fino a raggiungere l’ampia sella (1335 m) tra i Monti Ardicara e Semprevisa dove si trova un grosso masso inciso (Schiazza di Paolone).
Dalla sella si risale lungamente la bella cresta che, alternando tratti in faggeta e tratti pietrosi, conduce in circa 45 minuti alla vetta del Semprevisa (1536 m). Notevoli i panorami sulla pianura Pontina lungo tutto il tratto in cresta.
I meno allenati possono scendere direttamente per la cresta nord seguendo le tracce non segnate ch conducono al serbatoio di Acqua Mezzavalle o ripercorrere l’itinerario di salita.
Se si vuole ancor camminare, però, conviene proseguire a SE lungo l’evidente cresta percorsa  da un sentiero ben segnato. Quando finisce il tratto pietroso e si sta per rientrare nel bosco, sempre seguendo il sentiero, si piega a sinistra e con alcuni tornanti si scende in una splendida faggeta per poi piegare a destra e ritornare sull’ampia cresta che in questo tratto è boscosa pianeggiante.
Si prosegue, senza possibilità di errori, lungo l’ampia cresta di Monte la croce tra enormi faggi coperti di muschio che rendono l’ambiente alquanto suggestivo.
Quando il sentiero piega a destra e inizia a scendere in modo deciso verso Pian dell’Erdigheta (fare attenzione ai segni in caso di nebbia) conviene fare una breve deviazione, proseguendo dritti per un centinaio di metri per osservare l’ingresso dell’abisso Consolini formato da un’enorme voragine che sprofonda nella montagna per un centinaio di metri (si raccomanda di fare molta attenzione e di non sporgersi).
Tornati sul sentiero si scende rapidamente lungo la cresta fino ad una sella dalla quale si piega a sinistra e si scende direttamente seguendo l’erbosa vallecola che raggiunge il Pian dell’Erdigheta. Si attraversa il piano e all’estremità opposta, dopo aver osservato l’inghiottitoio omonimo, si risale per pochi metri e si raggiunge una zona boscosa caratterizzata da un susseguirsi continuo di enormi doline. In questa zona occorre fare estrema attenzione ai segni in quanto è facilissimo perdersi in caso di nebbia. Si prosegue più o meno in linea dritta, seguendo le creste tra le doline, evitando di scendere a destra fino a quando il sentiero inizia a scendere seguendo una vallecola sulla sinistra che in breve raggiunge alcune zone recintate e, quindi, una strada sterrata.
Si segue la strada verso destra, si supera un tornante e si raggiunge un bivio (andare a sinistra) oltre il quale, sulla sinistra, si trova una risorgenza visitabile per alcuni meri (è necessaria una torcia). Da qui si prosegue, sempre lungo la sterrata, per alcuni chilometri fino al punto di partenza.



