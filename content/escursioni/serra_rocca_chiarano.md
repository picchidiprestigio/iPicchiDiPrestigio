---
title: Serra Rocca Chiarano
description: Appena al di fuori dei confini del PNALM, a est del Marsicano e a nord del lago di Barrea, è la lunga dorsale della Serra Rocca Chiarano, quasi ignorata dai flussi escursionistici che prediligono il vicino e più alto Monte Greco. È un peccato perché si tratta di una montagna estremamente panoramica che può riservare grandi sorprese. Quello proposto è un percorso ad anello, non brevissimo, che permette di percorrerne quasi integralmente la dorsale.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Quota Massima: 2 262m slm
### Tempo di Andata: 4 ore
### Tempo di Ritorno: 2 ore
### Itinerario Segnato: Si
### Interessi per i bambini:
 L’anello proposto, pur presentando, indubbi spunti di interesse per i bambini non è da considerarsi una meta preferenziale per accompagnare i giovani escursionisti. Si tratta infatti di un percorso molto bello, che regala splendidi panorami e lungo il quale è facile avvistare grossi mammiferi, ma piuttosto lungo e un po’ faticoso che non ha quelle caratteristiche tipiche che attraggono i bambini: i panorami sono splendidi per un adulto, ma non hanno quelle caratteristiche in stile “fantasy” che attraggono i più piccoli; gli animali, inoltre, sono splendidi ma per vederli si fatica di meno sui monti della meta dove ce ne sono anche di più.
### Interesse Paesaggistico: Medio
Il panorama è fantastico per adulti e ragazzi e spazia dall’Adriatico, alla Maiella (vicinissima) fino ai Lepini. Difficilmente, però, i bambini apprezzano  panorami così ampi.

### Interesse Naturalistico: Alto
Pur trovandosi al di fuori dei limite del PNALM, la zona attraversata dall’escursione è frequentata da orsi, lupi e cervi. Mentre i primi due sono molto guardinghi e difficili da vedere, imbattersi in un branco di cervi è, praticamente, la norma specialmente nel periodo che va da settembre a novembre. Raro, invece, l’incontro con il camoscio.

Lasciata la macchina si prosegue lungo la sterrata che quasi subito si inoltra nel bosco e prosegue, dapprima in moderata salita e poi  in leggerissima discesa, fino a terminare con un piccolo slargo dopo ca. 3,7 km.
Dallo slargo si piega a sinistra e si segue il sentiero, ben segnato, che risale nel bosco. Avendo cura di seguire i tanti ed evidenti segni (il sentiero in alcuni periodi dell’anno non è evidentissimo) si prosegue lungo il sentiero fino ad uscire su alcuni pendii, erbosi per poi rientrare nel bosco e riuscirne quasi subito definitivamente. Dopo un tratto all’aperto si raggiunge una zona più pianeggiante in corrispondenza dei resti di uno stazzo dove è presente un bivio poco evidente. Si abbandona il più evidente sentiero davanti a noi per imboccare quello inizialmente poco visibile che risale dapprima su un poco marcato costone e, quindi, sul fianco di una vallecola rocciosa fino a raggiungere una zona dove il terreno è più umido. Qui si piega a destra e si raggiunge una piccola sorgente (“Il Pozzaccchio”, non utilizzabile per rifornirsi d’acqua) dove spesso si incontrano animali che si abbeverano.
Oltre il Pozzacchio, il sentiero prosegue in moderata salita a mezzacosta e, quindi, raggiunte le pendici meridionali di Rocca Chiarano risale ripidamente a tornanti fino a raggiungere la cresta in corrispondenza di un’ampia e panoramica sella.
Si piega, quindi, a sinistra e, senza possibilità di errore, si risale fino a raggiungere la vetta di Rocca Chiarano (2175m slm; 3 h 15 min) che si oltrepassa per proseguire lungo la cresta in direzione opposta a quella di arrivo fino a raggiungere, con alcuni saliscendi la massima elevazione di Serra Rocca Chiarano (2262 m slm; 45 min da Rocca Chiarano).
Oltre la cima si prosegue, sempre in cresta, scendendo ad una profonda sella caratterizzata da belle formazioni rocciose per poi risalire fino alla seconda vetta della dorsale, Cima dello Scalone (2212 m slm), oltre la quale inizia una lunga e non ripida discesa che, con pochi e modesti saliscendi, conduce fino al Valico dello Scalone (1926 m slm; 1 h 10 min dalla vetta più alta).
Dal valico si piega a sinistra e lungo l’evidente sentiero si raggiunge Passo Godi e, quindi, seguendo la strada si arriva alla sterrata dove ha avuto inizio l’itinerario (50 min dal valico).



