---
title: Pizzo Intermesoli
description: Pizzo d’Intermesoli è un’aerea vetta posta tra il sottogruppo del Corno Grande a Est e il Monte Corvo a Ovest. La sua posizione è assolutamente straordinaria e la rende una delle vette più panoramiche dell’intero Gruppo del Gran sasso dalla quale, in giornate particolarmente limpide, è possibile vedere sia il Mar Adriatico sia il Mar Tirreno. Il percorso per raggiungere la vetta da Campo Imperatore non è difficile, ma è lungo e presenta dei tratti ripidi e decisamente faticosi, ma la bellezza dei paesaggi ripagherà ampiamente ogni sforzo.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 100 m
### Quota Massima: 2 635m slm
### Tempo di Andata: 3 ore 30 min
### Tempo di Ritorno: 3 ore
### Itinerario Segnato: Si
### Interessi per i bambini:
 Da Assergi seguire la Strada Statale per Campo Imperatore fino a raggiungerlo in corrispondenza del bivio per l’albergo. Proseguire a sinistra fino al termine della strada in corrispondenza dell’albergo di Campo Imperatore e dell’ampio parcheggio.
### Interesse Sportivo: Basso
Il percorso è faticoso ma facile e non presenta tratti di arrampicata o passaggi “divertenti”. Non mancano, tuttavia, numerosi massi sui quali potersi divertire.

### Interesse Paesaggistico: Alto
Gli ambienti attraversati sono assolutamente eccezionali e rendono interessante l’intero percorso. Dalla vetta si gode di un panorama a 360° in grado di affascinare chiunque.

### Interesse Naturalistico: Alto
Gli aspetti naturalistici sono molteplici. Dal punto di vista geomorfologico sono di particolare rilievo le tracce degli antichi ghiacciai che dal bacino di Campo Pericoli scendevano nella Val Maone.
Le impressionanti fioriture (soprattutto di genziane, papaveri alpini e garofani) rendono il percorso eccezionalmente colorato e profumato e particolarmente appetibile per i ragazzi interessati alla botanica.
Dal punto di vista faunistico, infine, non sono rari incontri ravvicinati i camosci che frequentano tutta la zona attraversata dal Passo della Portella alla vetta. Non è raro, inoltre veder volare l’aquila.

Dall’albergo di Campo Imperatore, guardando l’osservatorio, si imbocca il sentiero a sinistra che prosegue a mezzacosta tagliando in modo netto le pendici di Monte Portella. Si prosegue su sentiero sempre evidente, tralasciando il sentiero in discesa per Fonte Portella, fino a raggiungere la profonda fenditura del Passo Portella (30 min). Anziché attraversare il passo si prosegue costeggiando la cresta verso sinistra. Dopo poco il sentiero si biforca: si imbocca quello più alto che in breve raggiunge la cresta e un sentierino non segnato che scavalca la cresta e prosegue a mezza costa in direzione NO per aggirare un costone e riallacciarsi poco dopo, al sentiero segnato di raccordo tra il passo della Portella e la sella dei Grilli (che parte un po’ più in alto di quello indicato e richiede la discesa di uno scomodo e accidentato ghiaione evitabile come descritto).
Da questo punto si segue il sentiero segnato 1V che punta, in discesa, alle pareti del Pizzo Cefalone a fianco delle quali risale, ripido, per raggiungere la Sella del Cefalone (2320 m slm). Dalla sella si prosegue a destra lungo la cresta e si raggiunge in breve la Sella dei Grilli (2220 m slm; 2h da Campo Imperatore).
Dalla sella dei grilli si seguono le evidenti tracce che risalgono, in direzione Nord, delle faticose pietraie fino a raggiungere una fascia rocciosa che si supera attraverso un facile canalino (attenzione ai sassi) al di sopra del quale la pendenza diminuisce un po’, e in breve, si raggiunge la vetta (2635 m slm).
La discesa per lo stesso itinerario richiede circa 3 h.  



