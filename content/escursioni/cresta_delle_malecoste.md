---
title: Cresta Delle Malecoste
description: La cresta delle Malecoste, ben visibile da buona parte dell’aquilano, è il tratto dello spartiacque principale del Gran Sasso compreso tra l'omonima Cima delle Malecoste e Pizzo Cefalone. Si tratta di una lunga e aerea dorsale che precipita ripidissima verso Assergi da un lato e che offre splendide vedute sulla Valle Venacquaro dall’atro. Percorrere la cresta è un’esperienza di sicuro interesse grazie soprattutto ai bei panorami e alla scarsa frequentazione della parte finale della cresta. Le difficoltà del tratto compreso tra Pizzo Cefalone e Cima Giovanni Paolo II rendono, tuttavia, l’escursione alquanto selettiva e consigliata solo a escursionisti molto esperti.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 950 m
### Quota Massima: 2 495m slm
### Tempo di Andata: 3 ore 30 min
### Tempo di Ritorno: 2 ore 30 min
### Itinerario Segnato: Si
I segni sono vecchi e sbiaditi a partire da Pizzo Cefalone
### Interessi per i bambini:
 Itinerario bello e divertente in grado di entusiasmare qualunque bambino in grado di affrontarlo. Le difficoltà presenti tra Pizzo Cefalone e Cima Giovanni Paolo II richiedono, in presenza di bambini, un’estrema cautela a causa dell’esposizione dei passaggi più impegnativi. L’escursione, quindi, deve essere affrontata solo da bambini molto preparati accompagnati da escursionisti esperti dotati dell’attrezzatura alpinistica e delle capacità necessarie per garantire la dovuta sicurezza dei più giovani.
### Interesse Sportivo: Alto
Itinerario estremamente divertente a causa delle difficoltà quasi alpinistiche del tratto centrale. Si raccomanda di fare la dovuta attenzione e di portare con se corde e imbracature per assicurare i ragazzi.

### Interesse Paesaggistico: Alto
Il sentiero si snoda in un’area estremamente interessante e offre panorami mozzafiato sul cuore del massiccio. 

### Interesse Naturalistico: Medio
È comune osservare grifoni e camosci. Di estremo interesse anche le fioriture presenti, tra luglio e agosto, nel primo tratto dell’escursione.

Il primo tratto dell’escursione, molto frequentato, è lo stesso che si utilizza per salire a Pizzo Cefalone: dall’albergo di Campo Imperatore si raggiunge l’osservatorio astronomico e, quindi, si piega a sinistra ad imboccare l’evidente sentiero che prosegue a mezzacosta tagliando in modo netto le pendici di Monte Portella. Si prosegue lungamente su sentiero sempre evidente superando, senza varcarlo, il Passo Portella e percorrendo l’aereo sentiero a mezza costa per poi salire fino a raggiungere la cresta a quota 2495 m circa, poco sotto la vetta di Pizzo Cefalone (che, volendo, può essere facilmente raggiunta impiegando 20 minuti tra andata e ritorno).
Da questo punto si abbandonano gli evidenti segni sulla destra e si scende lungo la cresta a sinistra. Questo tratto, fino alla Cima Giovanni Paolo II, è un continuo susseguirsi di facili roccette e passaggi piuttosto esposti che richiedono particolare attenzione, specialmente in presenza di bambini. Prima e dopo tutti i passaggi più delicati è possibile utilizzare i chiodi e gli spit già in loco (verificarne sempre lo stato) per predisporre delle corde fisse.
Le difficoltà terminano con un ultimo divertente passaggio sotto un masso incastrato che permette di raggiungere la vetta della Cima Giovanni Paolo II (2425 m).
Da questo punto la cresta si trasforma in una lunga e ampia dorsale erbosa che si percorre, con vari sali e scendi, fino a raggiungere la Cima delle Malecoste (2444 m).



