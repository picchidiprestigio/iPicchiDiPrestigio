---
title: Monte Lupone Rocca Massima
description: Tra tutte le vie di salita al Monte Lupone, prima vetta dei Lepini che si incontra venendo da Roma, quella che sale da Rocca Massima è sicuramente la più varia e panoramica. Si tratta di una facile e bella escursione che percorre la cresta Nord Ovest del monte, caratterizzata dal continuo alternarsi di fitte faggete, dolci piani carsici e aride pietraie profondamente segnate dal carsismo.
featured_image: /images_escursioni/monte_lupone_rocca_massima/monte_lupone.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 850 m
### Quota Massima: 1 378m slm
### Tempo di Andata: 3 ore 30 min
### Tempo di Ritorno: 3 ore
### Itinerario Segnato: Si
### Interessi per i bambini:
 Itinerario molto bello che offre ad adulti e bambini numerosi punti di interesse sia naturalistici sia paesaggistici. La lunghezza del percorso lo rende consigliabile solo ai ragazzi più interessati e allenati.
### Interesse Paesaggistico: Medio
Il percorso è il più panoramico tra tutti quelli che salgono al Monte Lupone. Trattandosi di una lunga cavalcata di cresta, infatti, offre ampi panorami sulla pianura e sulle isole Pontine. Notevolissima la vista che si gode dalla vetta sul resto del gruppo. Il gradimento da parte dei più piccoli sarà direttamente proporzionale al numero di luoghi a loro già noti che riusciranno a riconoscere.

### Interesse Naturalistico: Medio
Dal punto di vista naturalistico sono sicuramente da segnalare le fioriture primaverili e gli accesi colori autunnali delle faggete. Se ben spiegate, tuttavia, le caratteristiche che incuriosiranno maggiormente i bambini sono sicuramente gli alberi contorti dal vento che si incontrano lungo la cresta e la differenza di vegetazione tra i due versanti che si manifesta in modo evidentissimo nelle parti alte della cresta.

Da Rocca Massima si prosegue lungo la strada per Cori. Poco oltre le ultime case si imbocca una strada sterrata a sinistra che, in modesta salita, prosegue a mezza costa fino ad uno slargo dove prosegue a sinistra chiusa da un cancelletto in legno e fil di ferro. Oltrepassato il cancello (chiuderlo dopo il proprio passaggio), si continua fino al termine della sterrata per poi proseguire lungo un ampio sentiero nella boscaglia.
Quando il bosco si apre, si sale a sinistra per tracce fino a intercettare un sentiero che si segue a destra, in moderata salita. Si oltrepassa un impluvio, si sale leggermente e si continua con salita dolce a mezzacosta fino ad un secondo impluvio dove si risale nettamente; si attraversa l’impluvio stesso e si continua a salire fino a raggiungere la cresta soprastante che si segue sulla destra per scendere ad un’ampia sella e poi risalire dal lato opposto lungo un evidente sentiero nel bosco. 
Seguendo tracce sempre abbastanza evidenti si risale nel bosco tenendosi poco sotto la cresta fino a sbucare all’aperto poco prima di una modesta elevazione (1206 m slm) oltre la quale ci si sposta a destra e si scende costeggiando una bella conca carsica (località “Le Fosse”).
Superato il punto più basso della cresta si percorre un ampio ed evidente sentiero che rientra nel bosco e scompare. Si risale nella faggeta cercando la via più comoda, o seguendo alcuni segni radi e sbiaditi segni fino ritrovare tracce sempre più evidenti di sentiero quando la pendenza diminuisce in corrispondenza del crinale principale.
Ritrovato il sentiero, il percorso ritorna semplice ed intuitivo e segue sostanzialmente la cresta dapprima boscosa e successivamente rocciosa e all’aperto. Senza più possibilità di errore, si raggiunge una zona dove la cresta si allarga e piega a sinistra per aggirare una dolina e, con un’ultima salita, sui raggiunge la vetta (1378 m slm; 3h 30 min).
La discesa per la stessa via richiede circa 3 ore.



## Photo Gallery
![](/images_escursioni/monte_lupone_rocca_massima/monte_lupone.jpg "Monte Lupone: Uno dei tanti alberi piegati dal vento che si incontrano lungo la cresta.")  ![](/images_escursioni/monte_lupone_rocca_massima/monte_circeo.jpg "Monte Circeo: Panorama verso il Circeo")  ![](/images_escursioni/monte_lupone_rocca_massima/località_le_fosse.jpg "Località le Fosse: Panorama autunnale in località "Le Fosse".")  ![](/images_escursioni/monte_lupone_rocca_massima/funghi.jpg "Funghi: Piccoli funghi spuntano in faggeta.")  ![](/images_escursioni/monte_lupone_rocca_massima/monte_semprevisa.jpg "Monte semprevisa: Panorama sul Semprevisa dalla vetta del Malaina.")  ![](/images_escursioni/monte_lupone_rocca_massima/monte_lupone.jpg "Monte Lupone: Uno scorcio della faggeta che ammanta le pendici settentrionali del Lupone.")  ![](/images_escursioni/monte_lupone_rocca_massima/monte_lupone.jpg "Monte Lupone: Lungo la cresta si incontrano numerosi affascinanti alberi piegati dal vento.")  ![](/images_escursioni/monte_lupone_rocca_massima/monte_lupone.jpg "Monte Lupone: La faggeta in autunno regala splendidi colori.")  ![](/images_escursioni/monte_lupone_rocca_massima/località_le_fosse.jpg "Località le Fosse: Cavalli al pascolo in località "Le Fosse".")  ![](/images_escursioni/monte_lupone_rocca_massima/località_le_fosse.jpg "Località le Fosse: Uno splendido faggio in veste autunnale in località "Le Fosse"")  ![](/images_escursioni/monte_lupone_rocca_massima/monte_lupone.jpg "Monte Lupone: Faggi in località "Le Fosse".")  ![](/images_escursioni/monte_lupone_rocca_massima/monte_lupone.jpg "Monte Lupone: Monte Lupone visto da "Le Fosse".")  ![](/images_escursioni/monte_lupone_rocca_massima/campo_di_segni.jpg "Campo di Segni: Panorama sul Campo di Segni dalla parte iniziale del percorso.")  