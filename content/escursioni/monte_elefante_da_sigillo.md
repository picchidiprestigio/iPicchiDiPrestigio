---
title: Monte Elefante Da Sigillo
description: La salita a Monte Elefante (2015 m slm) da Sigillo è un’escursione lunga e impegnativa che richiede il superamento di un gran dislivello. Proprio la sua complessità la rende un’escursione grandiosa che permette di attraversare una moltitudine di ambienti naturali diversi e assicura una grande soddisfazione a chi la affronta.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 650 m
### Quota Massima: 2 015m slm
### Tempo di Andata: 5 ore
### Tempo di Ritorno: 5 ore
### Itinerario Segnato: Parzialmente
Anche se teoricamente segnati, la salita al Monte Ritornello e la cresta fino al Brecciaro si svolgono quasi integralmente su vaghe tracce dove sono presenti solo alcuni rari segni molto sbiaditi e completamente inutili. La via di discesa è ben segnata.
### Interessi per i bambini:
 Itinerario assolutamente non adatto ai bambini.
Prima di descrivere il percorso, è bene sottolineare che si tratta di un’escursione complessa e impegnativa per quel che riguarda la durezza dell’itinerario, dal punto di vista del dislivello, da quello del tipo di terreno e anche per quel che riguarda la difficoltà di reperimento dell’itinerario durante la salita a Monte Ritornello. È bene, quindi, non sottovalutare quest’escursione e affrontarla solo se si è in buona forma fisica e in grado di procedere “a naso” su tracce di sentiero nel bosco appena percettibili.
Dal parcheggio si imbocca la strada sterrata che percorre il fondo della Valle Scura e la si percorre per circa 1300 m fino a  quando, sulla sinistra inizia un evidente sentiero ben segnato da un ometto di pietra.
Si segue il sentiero che costeggia e, a tratti, percorre il torrente fino ad intercettare un più marcato tracciato che si segue a sinistra per attraversare il torrente e raggiungere, dopo pochi metri, un bivio evidenziato da un paletto segnaletico.
Si imbocca il sentiero a sinistra (indicazioni per Monte Valloni) e si inizia a risalire lungo quel che resta di una antica mulattiera. Man mano che si avanza il sentiero diviene sempre meno evidente e occorre procedere facendo molta attenzione ad individuare le tracce e i segni, rari e scoloriti, che salgono sempre più ripidi fino a raggiungere la radura di Colle Mastrozza.
Dalla radura si prosegue in cresta fino a raggiungere un primo tratto roccioso che il sentiero aggira sulla destra (è anche possibile affrontare direttamente le roccette, ma occorre superare alcuni passaggi di I: la traccia fornita supera direttamente le roccette).
Si superano, senza affrontarli direttamente, anche i successivi balzi rocciosi e, sempre in cresta, si esce dal bosco e si raggiunge la cima di Monte Ritornello (1874 m slm; 3 h 45 min) dal quale si gode di un bel panorama.
Dalla vetta del Ritornello si prosegue lungo la cresta in direzione opposta a quella di arrivo, si raggiunge un ampia ed erbosa sella, si aggirano sulla sinistra un paio di elevazioni secondarie e si sale, quindi, alla vetta di Monte Brecciaro (1954 m slm; 30 min dal Ritornello).
Oltre il Brecciaro, la cresta diviene incredibilmente accidentata, stretta e aerea: dapprima precipita giù, quasi verticale, fino a una profondissima sella per poi proseguire, strettissima ed esposta con alcuni saliscendi fino alla base della ripidissima salita che conduce in vetta a Monte Elefante (2015 m slm; 45 min dal Brecciaro).
Per la discesa si prosegue lungo la cresta che scende ripida a Sud Ovest per poi piegare verso Ovest Nord Ovest, si supera un’elevazione secondaria e si scende ad una sella dove si intercetta una sterrata che, percorsa a sinistra, conduce alla strada asfaltata e al rifugio Angelo Sebastiani (1820 m slm; 45 min dalla vetta).
Dopo una rilassante sosta al rifugio, si torna sui propri passi fino alla sella con la sterrata e si discende sul versante opposto verso Valle scura. La strada scende ripida con numerosi tornanti, raggiunge un brutto edificio (proseguire a destra con l’ennesimo tornante: non imboccare la strada dall’altro lato dell’edificio) e prosegue, sempre in discesa, per terminare in una radura pianeggiante dove è un piccolo edificio dell’acquedotto (1430 m slm; 1 h 30 min dal rifugio).
Si imbocca il sentiero in modesta salita dall’altro lato dell’edificio e si raggiunge, in breve, una piccola fonte oltre la quale si prosegue su un sentiero piuttosto evidente tra i faggi. Superato un tratto scosceso si riprende la discesa in faggeta, si supera un bivio sulla sinistra con un sentiero che sale al Rifugio “I Porcini” e si prosegue fino a raggiungere il fondovalle.
Senza più possibilità di errore, quindi, si attraversa e poi si costeggia il torrente superando numerosi arrivi d’acqua fino a ricongiungersi col sentiero d’andata proprio prima di riattraversare il torrente. Dopo il guado, anziché seguire la via di salita piegando a destra lungo il fosso, si segue il sentiero in salita di fronte che conduce ad un piccolo agglomerato di casette dove inizia una strada sterrata che, seguita fino alla fine, conduce al parcheggio (2 h 45 min dall’edificio dell’acquedotto).



