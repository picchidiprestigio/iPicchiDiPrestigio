---
title: Monte Gennaro Da Palombara
description: La via più diretta per salire a Monte Gennaro (1271 m) parte da Palombara e sale ripida e diretta fino a raggiunge la cresta, proprio sotto la torre di Monte Morrone della Croce, per poi raggiungere (tra pietraie e agrifogli) la vetta. Si tratta di un itinerario rapido e non molto faticoso, ma un po’ monotono e decisamente deturpato dagli impianti radiofonici di cima Zappi e dalla relativa strada di servizio.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 840 m
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Si
### Interessi per i bambini:
 Anche se si tratta di un escursione interessante per un adulto, qualunque tentativo di farla insieme a un bambino sarà un insuccesso. L’itinerario, infatti, risulterà monotono e faticoso agli occhi di un bambino ed è, quindi, fortemente sconsigliato: molto meglio raggiungere il Gennaro da Prato Favale tramite quest’altro percorso nella cui descrizione è indicata anche una variante per raggiungere la torre; in questo modo i bambini si divertiranno di più e la giornata sarà un successo.
Dallo slargo poco oltre la stazione intermedia della vecchia funivia di Monte Gennaro si segue il sentiero sulla destra che sale, ripido e sassoso, costeggiando una recinzione di filo spinato fino ad un cancelletto di legno. Superato il cancello la salita prosegue con una lunghissima e piuttosto monotona serie di tornanti (25!) nel bosco. Intorno ai 90 m i lecci, i carpini e le querce lasciano il passo a dei begli esemplari acero e di faggio e poco oltre si raggiunge la cresta in corrispondenza di una poco marcata sella raggiunta, sul versane opposto a quello di salita, da una brutta strada sterrata (1 h ca).
Dalla sella conviene fare una piccola deviazione e raggiungere la torre di Monte Morrone della Croce dalla quale si gode di splendidi panorami su tutta la Sabina.
Tornati alla sella si prosegue in cresta (evitando la sterrata) e, dapprima all’aperto, poi nel bosco, si seguono le tracce e i segni che conducono agli orribili resti dell’albergo della funivia e agli impianti radiofonici.
Superati tali orrori, si continua a salire nel bosco e in breve si raggiunge un cresta sassosa che si segue sulla sinistra, allontanandosi dai deturpanti impianti, per poi risalire un evidente sentiero dapprima tra radi agrifogli e poi su pietraia fino a raggiungere la vetta (1271 m; 2 h).



