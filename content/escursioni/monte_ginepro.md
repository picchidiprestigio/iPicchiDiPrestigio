---
title: Monte Ginepro
description: Monte Ginepro, il più basso dei 2000 degli Ernici, è un meta considerata di secondaria importanza che riesce, tuttavia, a regalare interessantissime sorprese all’escursionista disposto a scostarsi un po’ dalle rotte più battute. L’anello proposto è un percorso poco frequentato ed estremamente vario che si svolge su sentieri poco battuti, ma molto evidenti e che attraversa innumerevoli ambienti diversi offrendo una buona panoramica della varietà che caratterizza gli Ernici.
featured_image: /images_escursioni/monte_ginepro/vallone_del_rio.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 250 m
### Tempo di Andata: 3 ore 30 min
### Tempo di Ritorno: 2 ore
### Itinerario Segnato: Parzialmente
Il tratto di Cresta attorno a Monte Prato non è segnato, ma la via è piuttosto intuitiva.
### Interessi per i bambini:
 L’itinerario è molto vario e interessante, ma non è particolarmente adatto ad entusiasmare un bambino che lo troverà più che altro lungo e noioso.
### Interesse Paesaggistico: Basso
I panorami sono belli ma mancano quelle caratteristiche “fiabesche” che solitamente catturano l’attenzione dei bambini.

### Interesse Naturalistico: Medio
La quantità di gigli che si incontrano, a fine primavera, lungo il percorso possono sicuramente interessare i bambini più attenti agli aspetti naturalistici.

Dal parcheggio si percorre la strada sterrata a destra, in discesa che attraversa il fondovalle e prosegue con alcuni saliscendi fino ad un recente taglio boschivo dove termina.
Si prosegue nella stessa direzione lungo un sentiero segnato ed evidente, ma pieno di arbusti  che ostacolano il passaggio. Man mano che si avanza il bosco si infittisce e il sentiero diviene sempre più pulito e marcato fino a raggiungere delle belle pareti di roccia, in località vado dell’Orso,  che si costeggiano in basso per poi risalire nel bosco fitto la valle Fredda fino a raggiungere la cresta a quota ca. 1430 m slm in una zona dal sottobosco incredibilmente verde e ricchissimo di gigli martagoni (2 h).
Si abbandona il sentiero che scende sul versante opposto a quello di salita e si piega a sinistra per risalire lungo la cresta nel fitto bosco seguendo le tracce di sentiero e i radi segni scoloriti che ogni tanto appaiono sugli alberi.
Dopo una salita un po’ più ripida si esce dal bosco in corrispondenza dell’altura di Monte Prato dalla quale si gode di un bel panorama sul Monte Ginepro, meta dell’itinerario, e sui settori occidentale e settentrionale degli Ernici, dalla Rotonaria al Monte Viglio.
Senza possibilità di errore si prosegue lungo la cresta ormai aperta e panoramica e si raggiunge la croce in località “La Lota” dove si trove il sentiero che sale diretto dal vallone del Rio.
Si prosegue, ancora in salita, lungo la cresta fino a raggiungere la vetta di monte Ginepro (2004 m slm; 1 h  30 min dall’inizio della cresta) dalla quale si gode di una splendida vista sul vicino Monte del Passeggio.
Per la discesa, si prosegue lungo la cresta in direzione opposta a quella di arrivo, si superano sulla destra alcuni balzi rocciosi e raggiunge l’ampia e spettacolare sella sotto monte Brecciaro dove si piega a sinistra per un sentiero che scende ripidamente tra le rocce, raggiunge il ghiaione sottostante e piega a sinistra ad attraversare le pietraie tenendosi subito sotto le pareti del Ginepro.
Superato il ghiaione , inizia la lunga discesa nel vallone di Fosse Fracasse che, dapprima all’aperto, poi nel bosco, conduce fino alla strada sterrata  che percorre il fondo della Valle del Rio poco sotto un rifugio di pastori.
Si segue la sterrata in discesa, si raggiunge fonte Pisciarello (secca a partire dalla tarda primavera), poi la fonte Mainome e, infine, si raggiunge l’auto (2 h dalla vetta). 



## Photo Gallery
![](/images_escursioni/monte_ginepro/vallone_del_rio.jpg "Vallone del Rio: La pertenza dalla foce del Vallone del Rio")  ![](/images_escursioni/monte_ginepro/monte_ginepro.jpg "Monte Ginepro: Monte Ginepro visto da Monte Prato.")  ![](/images_escursioni/monte_ginepro/monte_ginepro.jpg "Monte Ginepro: Monte Ginepro dalla località "La Lota".")  ![](/images_escursioni/monte_ginepro/monte_del_passeggio.jpg "Monte del Passeggio: Monte del Passeggio visto dalla vetta di Monte Ginepro.")  ![](/images_escursioni/monte_ginepro/monte_del_passeggio.jpg "Monte del Passeggio: Monte del Passeggio come appare scendendo da Monte Ginepro.")  