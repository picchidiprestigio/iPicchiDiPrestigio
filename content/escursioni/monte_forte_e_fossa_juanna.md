---
title: Monte Forte E Fossa Juanna
description: L’anello di Monte Forte e fossa Juanna è una spettacolare escursione nel cuore degli Aurunci che attraversa alcune zone di selvaggia bellezza in grado di garantire un senso di isolamento raro in Appennino. Per i più agguerriti camminatori, inoltre, è possibile percorrere una variante che porta in vetta a Monte Petrella, massima elevazione del gruppo.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 150 m
### Quota Massima: 1 400m slm
### Tempo Totale: 7 ore
### Itinerario Segnato: Si
I segni tendono a scomparire in numerosi punti critici.
### Interessi per i bambini:
 Il percorso non è adatto ai bambini per via della lunghezza e del gran dislivello. Volendo percorrerlo condei bambini è assolutamente preferibile accorciarlo tagliando dalla sella Strampaduro in direzione del Rifugio La Valle e proseguendo fino a ritrovare il percorso descritto, poco prima di raggiungere cisterna Cupa.
### Interesse Paesaggistico: Medio
Il panorama dalla vetta di Monte Forte è fantastico per un adulto, ma piuttosto ordinario agli occhi di un bambino.

### Interesse Naturalistico: Medio
Le fioriture di orchidee e narcisi saranno apprezzate dai bambini interessati agli aspetti naturalistici, ma la fatica fatta per raggiungerle non gli permetterà di entusiasmarsi.
Di sicuro interesse sono, invece, i giganteschi castagni nella prima parte del percorso.

Lasciata l’auto si percorre la sterrata che risale la valle fino a quando, in corrispondenza dei resti di una sbarra la si lascia per percorrere un sentiero a destra che conduce sul lato opposto della valle e risale tra castagni secolari di rara bellezza.
Senza possibilità di errore, si percorre il sentiero che risale lungo l’impluvio, supera gli ultimi castagni oltrepassa alcune radure, si inoltra in una bella faggeta. Si continua a risalire nel bosco fino a raggiungere un piccola radura terrazzata con alcuni muretti a secco e, poco più in alto, il bordo di un ampio prato pianeggiante.
Si piega a sinistra e, seguendo labili tracce, si percorre il ramo del prato in direzione Est-Sud-Est fino al suo limitare. Nel bosco il sentiero diviene più evidente e inizia a risalire fino a raggiungere una radura dove piega a Sud e inizia a tagliare a mezza costa, in modesta salita, il pendio orientale di Monte Forte.
Sempre seguendo il sentiero, si raggiunge un impluvio che, piegando dolcemente a destra, si risale fino ad una sella dalla quale si gode di una buona vista sul Monte Petrella.
Dalla sella si piega a destra e, seguendo il poco marcato crinale, si raggiunge in pochi minuti la vetta di Monte Forte (1316 m slm; 2h 30min).
Ritornati alla sella sottostante si segue il sentiero in discesa sul versante opposto a quello di salita. Si scende ripidi in una zona con radi alberi, seguendo tracce a volte vaghe, per quasi 200 metri fino ad entrare in un bosco caratterizzato da un sottobosco incredibilmente lussureggiante e ricchissimo di narcisi dove la pendenza della discesa si addolcisce per poi cessare. Si prosegue, quindi, a mezzacosta nel bosco fino a raggiungere una cisterna e, subito dopo, la Sella Strampaduro dove si incrociano altri tre sentieri. Quello di destra, descritto nell'itinerario che sale da Cisterna Polleca, raggiunge il rifugio “La Valle” e permette di accorciare notevolmente l’anello qui descritto, mentre quello di sinistra scende verso il fondovalle e Spigno Saturnia.
Si imbocca il sentiero centrale, di fronte a quello dal quale siamo arrivati, che inizialmente costeggia sulla destra il crinale di Monte Strampaduro e quindi risale obliquando finoa  raggiungere un impluvio dove si intercetta un sentiero che sale dal rifugio “La Valle”. Si risale lungo l’impluvio in una bella faggeta, fino a quando in corrispondenza di una dolina si piega a destra,  si oltrepassa un ben visibile inghiottitoio pochi metri sotto il sentiero e si raggiunge una zona pianeggiante che, con alcuni saliscendi conduce al margine della Fossa Juanna, una gigantesca dolina dal fondo piatto ed erboso.
Scesi al fondo della fossa, la si attraversa e si imbocca il sentiero sul lato opposto a quello di arrivio che risale nel bosco fino a raggiungere la cresta nord ovest del Petrella in corrispondenza della Forcella Fossa Juanna (1400 m slm; 1h 30 min da Monte Forte).
Da questo punto, con una deviazione a sinistra, è possibile raggiungere la vetta del Monte Petrella.
Il nostro itinerario, invece, prosegue verso destra lungo la cresta che si percorre lungamente in discesa, ma con alcuni saliscendi.
Più si avanza lungo la cresta e più i segni si fanno rari e cancellati, occorre quindi utilizzare l’altimetro per proseguire fino a quota 1210 m slm ca. A questo punto occorre piegare a destra e scendere nel bosco per poi uscirne in una zona piuttosto brulla dove è visibile, a sinistra, un modesto costone (Serra Capriola) che va raggiunto e percorso brevemente in discesa fino ad un ben visibile segno a quota 1127 m slm ca.
A questo punto si lasca la dorsale e si piega a destra tra gli arbusti seguendo delle tracce poco visibili che entrano nel bosco dove si ritrova un piccolo ma evidente sentiero. Senza più problemi di orientamento lo si segue lungamente in moderata discesa fino a raggiungere la “Cisterna Cupa” (1h 15 min da Forcella Fossa Juanna).
Dalla cisterna si piega a destra e si inizia a risalire la vallata, dapprima più stretta e pietrosa, quindi ampia ed erbosa per circa 600 m fino a quando, sulla sinistra, si nota un grosso impluvio che scende: qui si abbandona il sentiero che procede lungo il fondovalle fino alla Sella Strampaduro e si piega a sinistra per risalire l’impluvio seguendo tracce di sentiero e rarissimi e cancellati segni. Raggiunta la testata dell’impluvio si scendono pochi metri per raggiungere una piccola radura che si attraversa per poi risalire alcuni metri sul lato opposto e raggiungere una seconda radura in un più ampio avvallamento.
Si piega a sinistra per seguire il fondovalle tra boschi e radure fino a  raggiungere i resti di una capanna in pietra a secco di fronte alla quale, a destra, inizia un sentiero segnato che risale a mezzacosta un pendio sassoso e molto accidentato  fino a raggiungere una sella tra Monte Coculo e Monte Belvedere.
Dalla sella si scende ai prati sottostanti che si percorrono lungamente in direzione Nord Est fino a riallacciarsi al percorso d’andata in corrispondenza del prato sopra la radura terrazzata. Da qui si segue il percorso d’andata che scende al castagneto e al punto di partenza (1 h 45 min da Cisterna Cupa).

 
Monte Petrella
 
 

Tempo a/r: 

1 ora



Ascesa aggiuntiva: 

150 m





Dalla forcella Fossa Juanna, si segue la cresta in direzione Sud Est, in salita, fino ad un’altura con un paio di antenne che è possibile aggirare a sinistra per piegare a sinista, in direzione Est seguendo un chiaro sentiero nel bosco.
Si supera una piccola pineta e, quindi, si esce dal bosco pochi metri sotto la cresta sassosa che si segue fino a raggiungere la vetta.




Traccia GPS: 

VarianteForte-Petrella.gpx







