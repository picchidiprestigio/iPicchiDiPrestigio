---
title: Grotta Di San Benedetto
description: Secondo alcune (vaghe)  fonti, un eremita benedettino visse in una grotta ai piedi del Monte Velino. Questo eremo, che oggi prende il nome di Grotta di San Benedetto, è l’interessantissima meta di una bella escursione anche a prescindere dalla veridicità delle voci sulla sua occupazione da parte di un non ben identificato Santo. Si tratta, infatti, di un balcone eccezionale sulla piana del Fucino e l’escursione (breve ma impegnativa) offre, essa stessa, notevolissimi spunti di interesse naturalistico.
featured_image: /images_escursioni/grotta_di_san_benedetto/grotta_di_san_benedetto.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 550 m
### Quota Massima: 1 650m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Si
### Interessi per i bambini:
 Itinerario di sicuro interesse per i bambini che troveranno la grotta misteriosa e affascinante. Forse si annoieranno un po’ nel tratto più ripido della salita, ma in generale saranno entusiasti dell’escursione. Occorre tenere bene a mente, tuttavia, che si tratta di un percorso che nel suo ultimo tratto è difficile ed esposto: in presenza di bambini, quindi, è necessario prestare particolare attenzione ed essere in grado di assicurarli.
### Interesse Sportivo: Medio
I bambini si divertiranno molto nell’ultimo tratto. Occorre, tuttavia, prestare molto attenzione.

### Interesse Paesaggistico: Alto
La grotta da sola ha un fascino tutto suo, ma anche l’ambiente roccioso in cui si apre dovrebbe stimolare la curiosità e l’ammirazione dei bambini.

### Interesse Naturalistico: Alto
Interessanti le fioriture primaverili e piuttosto frequente l’incontro con i cervi. Quasi impossibile non osservare il volo dei grifoni.

Dal termine della strada asfaltata si prosegue lungo la sterrata che conduce, in breve, al Rifugio Casale da Monte che si oltrepassa sempre lungo un’evidentissima strada sterrata quasi pianeggiante.
Dopo circa due chilometri di cammino, si raggiunge un’ampia sella (40 min) dove si abbandona la strada, che inizia a scendere, per risalire sulla destra e oltrepassare in alto una piccola pineta fino a raggiungere un bivio poco evidente ma ben segnalato da un cartello escursionistico.
Dopo aver imboccato la traccia sulla sinistra, che taglia a mezza costa il pendio, si risale leggermente fino a raggiungere un’ampia carrareccia che si segue in salita fino al suo termine.
Il percorso prosegue dapprima in una fitta pineta e, quindi, in ripida salita lungo un ampio impluvio fino alla base di alcune paretine dove si smette di salire per piegare a sinistra lungo un buon sentiero che taglia il pendio con modesti saliscendi.
Raggiunto un nuovo impluvio  si ignora il sentiero che sale alla volta della vetta del Velino e si prosegue lungo l’evidentissimo sentiero fino a quando, poco prima di una ripida vallecola, terminano i saliscendi e si inizia a risalire molto ripidamente sulla destra.
In breve si risale fino alla base di una parete dove, in alto, si apre l’ingresso della grotta che può essere raggiunto tramite un sentierino stretto ed esposto scavato nella roccia e accompagnato da una catena come corrimano (ca. 1650m slm; 1h 50 min dalla sella).
Il ritorno per la stessa via richiede circa 2 ore.



## Photo Gallery
![](/images_escursioni/grotta_di_san_benedetto/grotta_di_san_benedetto.jpg "Grotta di San Benedetto: La grotta di San Benedetto.")  ![](/images_escursioni/grotta_di_san_benedetto/pineta.jpg "Pineta: Un affascinante tratto di strada nella pineta,.")  ![](/images_escursioni/grotta_di_san_benedetto/albero_nella_nebbia..jpg "Albero nella nebbia.: Un albero nella nebbia.")  ![](/images_escursioni/grotta_di_san_benedetto/brina.jpg "Brina: Al mattina, in autunno e in inverno, è facile trovare la brina che fa risaltare gli alberi spogli sullo sfondo dei sempreverdi pini.")  ![](/images_escursioni/grotta_di_san_benedetto/monte_velino.jpg "Monte Velino: I contrafforti del Velino visti dal sentiero per la grotta di San Benedetto.")  