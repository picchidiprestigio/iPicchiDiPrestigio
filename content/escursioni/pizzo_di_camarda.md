---
title: Pizzo Di Camarda
description: Il Pizzo di Camarda è la più occidentale delle vette “rocciose” del Gran Sasso. Caratterizzato dalla netta contrapposizione tra il versante meridionale ripido ed erboso e quello settentrionale costituito dalle ripide pareti  che precipitano sull'alta valle del Chiarino, il Pizzo di Camarda è un luogo di eccezionale bellezza che regala panorami spettacolari sul dirimpettaio Monte Corvo e sul più lontano Corno Grande. Alquanto monotono nella prima parte, questo percorso diviene eccezionale raggiunta la cresta e può essere unito all'itinerario per Monte Ienca per formare uno spettacolare e lunghissimo anello ed evitare la noiosa salita su strada sterrata.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 200 m
### Quota Massima: 2 332m slm
### Tempo di Andata: 3 ore 30 min
### Tempo di Ritorno: 3 ore 45 min
### Itinerario Segnato: Parzialmente
L’itinerario di cresta è ben segnato, mentre la sterrata di salita e, soprattutto, il percorso indicato per la discesa non lo sono.
### Interessi per i bambini:
 L’itinerario è un po’ troppo lungo e impegnativo per quasi tutti i bambini ed è, inoltre piuttosto monotono nella prima parte che si svolge interamente su sterrata. I pochi bambini che riusciranno a sopportare sia la fatica sia la noia del primo tratto, però adoreranno il tratto di cresta.
### Interesse Sportivo: Medio
I numerosi passaggi rocciosi tra il Pizzo di Camarda e la Cima di Iaccio del Vaduccio faranno divertire qualunque bambino (ma fate molta attenzione).

### Interesse Paesaggistico: Alto
I panorami in stile “fantasy” che si godono dalla vetta e il senso di “altezza” che regala la cresta sono tipicamente apprezzati da bambini e ragazzi.

### Interesse Naturalistico: Basso
A parte le fioriture primaverili ed estive il percorso non regala ai bambini particolari spunti di interesse paesaggistico.

Da Fonte San Bernardo si risale per alcuni metri Il soprastante Fossato (meglio tenersi sulla destra) per poi piegare a destra, senza via obbligata, alla ricerca della via più comoda per risalire il ripido pendio fino a intercettare una strada sterrata che si percorre verso sinistra, in salita.
Si prosegue lungamente per la strada sterrata fino al suo termine in corrispondenza del laghetto di Camarda (2050 m slm; 2 h 30 min).
Dal lago si piega a destra e, ignorando l’ampia pista che taglia il pendio, ci si sposta leggermente a sinistra per raggiungere l’ampia cresta erbosa. Senza possibilità di errore si percorre la cresta che, con alcuni tratti più ripidi, conduce rapidamente alla cima del Pizzo di Camarda (2332 m slm; 1 h dal laghetto).
Se si vuole mantenere semplice il percorso, è possibile scendere in poco meno di 3 ore per la via di salita (in tal caso la difficoltà del percorso è E). Altrimenti si prosegue lungo la cresta in direzione opposta a quella di arrivo. Si scende ripidamente ad una prima sella e, quindi, si prosegue a saliscendi lungo la cresta che diviene sempre più rocciosa e impervia fino alla Cima di Iaccio del Vaduccio (2282 m slm; 45 min da Pizzo di Camarda).
Sempre lungo la cresta, si scende alla Sella delle Malecoste dove si piega a destra e si imbocca un sentiero poco visibile e malamente segnato che prosegue in direzione OSO. Quando il sentiero diviene praticamente invisibile si scende tra alcune roccette cercando la via più comoda e mantenendo sempre più o meno la stessa direzione. Un’ottantina di metri più in basso della sella si intercetta un sentierino un po’ più visibile che taglia il pendio mantenendosi più o meno pianeggiante lo si inizia a percorrere verso destra.
Si prosegue lungamente sul sentiero, adesso sempre abbastanza facile da seguire, tagliando il pendio con alcuni modesti saliscendi fino a raggiungere il laghetto di Camarda (1 h 30 min da Cima di Iaccio del Vaduccio) dal quale, per la via di salita si ritorna alle auto (1h 30 min dal laghetto).
 

È doveroso segnalare la possibilità di unire questo percorso con quello per Monte Ienca, evitando così la noiosa salita su strada sterrata e formando un grande anello assolutamente eccezionale. Per farlo occorre salire al laghetto di Camarda tramite l’itinerario per Monte Ienca e da li proseguire come descritto sopra. Il risultato sarà un magnifico percorso di circa 22.5 km di lunghezza, 1450 m di dislivello e difficoltà EE. A questo link è disponibile la traccia GPX dell’unione tra i due itinerari.

 



