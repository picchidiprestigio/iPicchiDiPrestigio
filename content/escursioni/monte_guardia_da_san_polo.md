---
title: Monte Guardia Da San Polo
description: Monte Guardia è una modesta cima tra il Pellecchia e i grandi pianori che caratterizzano l’area del monte Gennaro. La cima in se non offre attrattive particolari per i bambini ma l’ambientazione del tragitto, tra faggete secolari e ampi prati non può non entusiasmarli.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 550 m
### Tempo di Andata: 2 ore 45 min
### Tempo di Ritorno: 2 ore
### Itinerario Segnato: Si
### Interessi per i bambini:
 Itinerario adatto ai bambini più interessati agli aspetti naturalistici. Privo di qualunque difficoltà di tipo alpinistico e di panorami mozzafiato, infatti, è un percorso che attraversa una gran varietà di ambienti e offre al giovane naturalista una miriade di occasioni di scoperta e apprendimento.
### Interesse Sportivo: Basso
Il sentiero è molto semplice e non offre difficoltà di carattere sportivo. Sono tuttavia presenti molti alberi sui quali è possibile arrampicarsi.

### Interesse Paesaggistico: Medio
Solitamente l’aspetto paesaggistico che più affascina i bambini è legato all’imponenza dei boschi della Valle Cavalera. Pur se dalla vetta si gode di una bella veduta del Pellecchia, i panorami non sono molto ampi e solitamente non entusiasmano i bambini.

### Interesse Naturalistico: Alto
A farla da padrone è la varietà stessa degli ambienti attraversati. Si parte, infatti, da un querceto, si superano alcune pietraie e si attraversa una delle più belle faggete del Lazio. Oltre la faggeta si supera Campo Campitello, probabilmente il più bel pianoro del gruppo, e si entra in un bosco misto di querce, aceri e faggi caratterizzato dalla presenza di enormi agrifogli.
L’itinerario è particolarmente affascinante in autunno per la presenza di numerosissimi funghi dalle forme più strane e all’inizio dell’inverno per la colorazione rossa delle bacche di agrifoglio (ideale se c’è una spolverata di neve).

Dal termine della strada (875 m ca.) si percorre l’orrendo intaglio ne costituisce la prosecuzione fino a sbucare proprio sopra un prato erboso che si raggiunge scendendo di qualche metro. Dei due evidenti sentieri che si trovano sul pendio di fronte, si imbocca quello più in basso caratterizzato dalla presenza di una piccola staccionata. Lasciandosi monte Morra alle spalle si prosegue a saliscendi in direzione NNO fino ad affacciarsi su Prato Favale e, oltre, a ricongiungersi al sentiero che sale da esso.
Si prosegue verso destra seguendo il sentiero molto ben marcato che, in breve,  si inoltra nel bosco in un tratto pianeggiante.
Pochi metri dopo l’inizio del bosco si svolta a destra abbandonando la più evidente vallata di fronte a noi (recentemente sono state costruite alcune staccionate che indicano il sentiero, ma fare comunque attenzione ai segni) e inoltrandosi nella splendida Valle Cavalera, caratterizzata dal fondo pietroso e dall’imponenza di alcuni enormi faggi abbarbicati alle rocce.
Si risale lungamente la valle fino a quando con una leggera deviazione a destra si superano alcuni spuntoni calcarei su un poco marcato crinale e si scende di qualche metro fino a raggiungere uno spiazzo pianeggiante dal fondo stranamente privi di sassi.
Superato lo spiazzo, si segue il sentiero dritto davanti a noi (quello più evidente  che piega a sinistra conduce al pratone e al monte Gennaro) che si inerpica tra i massi e raggiunge un’altra vallecola sassosa che si segue a sinistra. Quasi alla testata della vallecola - prima che la vegetazione divenga più intricata - si piega a sinistra, si supera un modesto crinale e si scende dall’altro lato piegando a destra per seguire, stavolta in discesa, l’ennesima vallata dal fondo sassoso.
Seguendo la valle, si scende di pochi metri e finalmente si esce dal bosco sul limitare occidentale del meraviglioso Campo Campitello proprio nelle vicinanze di alcuni enormi faggi.
Si attraversa quasi per intero il vasto pianoro fino a raggiungere un grande fontanile frequentatissimo dagli animali al pascolo.
Dal fontanile si prosegue, tenendosi a sinistra, nella stessa direzione d’arrivo fino a ritrovare il sentiero che, piegando leggermente a destra, sale su terreno sempre fangoso fino a raggiungere l’evidente sella che chiude il pianoro di Campo Campitello a NO in corrispondenza di un bel fontanile (Fonte Campitello).
Dalla testa del fontanile si segue un evidente sentiero che si inerpica nel bosco (da notare i grandi agrifogli presenti in questa zona) e poi, costeggiando a tratti un muro a secco ormai in rovina,  sale lungamente e dolcemente fino a scavalcare il muro stesso per poi scendere ad un piccolo prato subito sotto la cresta tondeggiante ed erbosa di Monte Guardia.
Abbandonando il sentiero che si inoltra nel bosco, si piega a destra e si risale la cresta che si segue fino alla grossa croce di vetta (1185 m).



