---
title: Monte Giano
description: "Il Monte Giano è famoso soprattutto per la scritta DUX ben visibile, anche da Roma, soprattutto nelle giornate invernali quando il verde dei pini che la compongono spicca sul bianco della neve. Oltre che per questa sua folcloristica caratteristica, però, il Monte Giano è meritevole di attenzione da parte degli escursionisti perché offre numerosi motivi d’interesse e un certo numero di possibili escursioni. L’anello proposto è un tentativo di coniugare più aspetti di questa montagna: alla classica salita lungo i versanti di Sud Ovest, caratterizzati dall’apertura degli spazi verso la conca Reatina, si affianca, infatti, la rapida discesa lungo le valli chiuse e boscose che separano il Monte Giano dal Monte Calvo a sud Est."
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 050 m
### Quota Massima: 1 820m slm
### Tempo di Andata: 3 ore 30 min
### Tempo di Ritorno: 2 ore 45 min
### Itinerario Segnato: Parzialmente
Alcuni tratti della discesa non sono segnati.
### Interessi per i bambini:
 L’itinerario è un po’ troppo lungo per la maggior parte dei bambini. Inoltre, anche se bambini e ragazzi ben allenati potrebbero percorrerlo senza grandi difficoltà, non presenta particolari attrattive agli occhi dei più giovani.
Interessante potrebbe risultare, invece, una gita limitata al rifugio Cardellini.
Dalla Madonna delle Grotte si imbocca la strada sterrata che parte alle sue spalle e sale ripida. La si segue per un breve tratto fino a quando, pochi metri prima di una catena che la chiude, si devia a destra lungo un evidente sentiero che costeggia dei ruderi e prosegue, dapprima in moderata salita, quindi più ripido e incerto fino a raggiungere i resti di un altro edificio fuori dal bosco.
Si prosegue in salita lungo una sterrata tra l’erba che si abbandona dopo pochi metri a favore di un evidente sentiero sulla destra.
Senza alcuna possibilità di errore si segue il comodo sentiero nel bosco che con numerosi tornanti e lunghe traversate porta ad un’ampia radura proprio sotto la pineta che costituisce sottolineatura della scritta DUX.
Seguendo il sentiero nell’erba si prosegue in moderata salita parallelamente al margine della pineta fino a raggiungere il rifugio Cardellini (1340 m slm; 1h 50 min) posto in posizione panoramicissima.
Dal rifugio il sentiero diviene più incerto: si prosegue nell’erba, traversando in moderata salita e puntando all’angolo Nord Occidentale della pineta dove si trova una traccia più evidente che si segue superando alcuni tornanti per raggiungere un costone che si risale fino a raggiungere un paio di alberi isolati al di sopra dei quali, di nuovo nell’erba e su traccia incerta, si traversa in direzione Nord Nord Est fino a raggiungere il margine di una faggeta.
Ignorando il sentiero che si addentra nel bosco si risale, senza una traccia ben definita, lungo il margine del bosco fino a quando questo piega nettamente a sinistra. Qui un sentiero abbastanza riconoscibile inizia a salire entrando piano piano nella faggeta fino a raggiungere un impluvio che piega a destra e si segue fino in cresta.
Raggiunta la cresta, la si segue a sinistra e, in pochi minuti, si raggiunge la vetta (1820 m slm; 1 h 40 min dal rifugio).
Per la discesa si segue la cresta a sinistra che punta verso il ben visibile gruppo dei monti Reatini e, con alcuni saliscendi, conduce ad una sella ben incisa dove si abbandona la cresta e si scende a destra lungo tracce di sentiero che tagliano le pietraie obliquando a sinistra. Si passa sotto alcune roccette e si intercetta un sentiero ben marcato che si segue a destra in discesa fino a quando diventa pianeggiante e inizia una moderata salita. Qui lo si abbandona e si scende lungo ripide tracce che dapprima dritto per dritto e quindi obliquando a sinistra portano ad intercettare un secondo evidente sentiero che si segue a destra fino al margine del bosco.
Si costeggia il margine  del bosco per un po’ e quando il sentiero decide di entrarci si continua a seguirlo in ripida discesa. Scendendo, la traccia diviene sempre più incerta e ramificata, ma anche in assenza di segni la via è piuttosto intuitiva: si continua a scendere rapidi fino a sbucare in un ampio prato pianeggiante al centro del quale corre una brutta strada sterrata (1540 m slm; 45 min dalla vetta). Si segue la strada verso destra fino a alla prima curva a sinistra dove la si abbandona per seguire un vecchio, ma evidente tracciato che conduce ai margini del bosco dove si segue una sterrata che ci si addentra.
Senza più alcuna possibilità di errore si segue la strada dapprima in moderata pendenza e, quindi, sempre più ripida che percorre integralmente il fosso della Mozza, raggiunge una cava e scende ancora lungo il fosso Viperelle fino a raggiungere il borgo di Vignole dove si raggiunge la strada asfaltata che, percorsa verso destra conduce alla Madonna delle grotte in poco meno di un chilometro (2 h dall’inizio della sterrata).



