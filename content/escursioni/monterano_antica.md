---
title: Monterano Antica
description: Il paese abbandonato di Monterano e l’itinerario per raggiungerlo sono dei veri e propri gioielli. Da un punto di vista artistico basta citare il convento diroccato di San Bonaventura, opera del Bernini. Dal punto di vista naturalistico, non basterebbe un enciclopedia per parlare di tutto quel che c’è da vedere. Fatto sta che quella proposta è una semplice e breve escursione che non mancherà di appassionare adulti e bambini.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: T
### Ascesa Totale: 200 m
### Tempo di Andata: 1 ora
### Tempo di Ritorno: 1 ora
### Itinerario Segnato: Si
### Interessi per i bambini:
 L’escursione proposta è, forse, la migliore tra quelle a noi note per introdurre i bambini all’escursionismo. Si tratta di un percorso che nulla ha a che fare con la montagna (siamo in boschi tra modeste colline), ma gli aspetti naturalistici e il fascino delle rovine farà venire voglia a tutti di camminare.
L’età ideale per i bambini è intorno ai 4-6 anni, quando sono in grado di camminare da soli e hanno il minimo bagaglio culturale necessario per capire le meraviglie naturalistiche del luogo e per subire il fascino delle rovine.
La stagione migliore è l’autunno, quando il bosco si riempie di funghi e castagne.Le condizioni meteo ideali, invece, sono a qualche giorno dalle ultime piogge, quando l’acqua è abbondante ma non più fangosa.
### Interesse Sportivo: Basso
Si tratta di un’escursione semplicissima che non presenta difficoltà. Molti massi lungo il percorso, però, si prestano a divertenti arrampicatine.

### Interesse Paesaggistico: Alto
Al livello paesaggistico le rovine dell’antico abitato, abbandonato alla fine del ‘700 per le devastazioni dell’esercito francese, la fanno da padrone: la loro esplorazione esalterà qualunque bambino (ma anche gli adulti non resteranno indifferenti). 

### Interesse Naturalistico: Alto
La spettacolarità dell’ambiente è legata soprattutto alla presenza di vari minerali che rendono i colori dell’acqua e delle rocce davvero incredibile. Così il rosso delle rocce bagnate è esaltato dal contrasto con il biancastro delle acque ricche di zolfo, mentre vicino alla solfatare i massi sembrano provenire dalla luna grazie al caratteristico giallino donato loro dalla incrostazioni di zolfo.
In autunno, inoltre, la zona è ricchissima di funghi spettacolari e velenosi (Amanita phalloides, Amanita pantherina, Lepiota sp., ecc.) che affascinano sempre i bambini (fate molta attenzione che non li raccolgano perché si tratta di funghi molto velenosi o addirittura mortali).

dal Parcheggio si prosegue lungo la strada in direzione opposta a quella di arrivo per pochi metri fino ad incrociare, sulla sinistra, un sentiero che scende con alcuni gradini a raggiungere il torrente proprio in corrispondenza della cascata Diosilla.
Si prosegue lungo il sentiero, sempre molto evidente, lungo il fondo valle, si attraversa il torrente grazie a un ponticello di legno e si prosegue nel bosco tra belle formazioni rocciose sempre in vista del torrente che presenta una serie di piccoli saltini e pozze dai colori affascinanti e incredibili.
Il sentiero si mantiene alto sulla sinistra, supera un’affluente con un secondo ponticello, raggiunge una cavità artificiale (un vecchio saggio degli anni ’50 per la ricerca di minerali radioattivi) e inizia a scendere verso il torrente che raggiunge e supera con un terzo e ultimo ponticello di legno in una zona caratterizzata da un paesaggio lunare grazie ai colori giallastro dovuti (come dimostra l’odore) alla ricca presenza di zolfo. Da notare, sulla sinistra del torrente, una vecchia cava etrusca.
Poco oltre si raggiunge la strada sterrata che scende dal parcheggio: una breve deviazione a destra lungo di essa permette di raggiungere la solfatara, una sorgente di acque sulfuree di sicuro interesse per i bambini, grazie alle polla di acque ribollenti. 
Proseguendo a sinistra lungo la strada si supera un ponte sul Bicione e, pochi metri oltre, si imbocca un sentiero sulla destra che risale il fianco della collina fino a raggiungere, sulla sinistra una tagliata etrusca che conduce all’antico abitato di Monterano. La tagliata, molto bella, è attualmente chiusa per il pericolo di caduta sassi. In alternativa si può percorrere il sentiero segnato che, con percorso molto meno interessante raggiunge lo stesso punto.
Monterano antica viene raggiunta in corrispondenza di un fontanile proprio sotto l’antico acquedotto ad archi sovrapposti.
Il rientro per lo stesso itinerario richiede circa un’ora, ma l’esplorazione delle rovine merita che gli venga dedicata almeno mezza giornata.



