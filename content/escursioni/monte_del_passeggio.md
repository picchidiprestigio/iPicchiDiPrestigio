---
title: Monte Del Passeggio
description: Monte del Passeggio, quarta vetta degli Ernici e prima del sottogruppo di Pizzo Deta, può essere raggiunto con questa splendido itinerario che dai prati di Campoli sale al Monte delle Scalelle e percorre tutta la spettacolare cresta di Costa dei Fiori regalando spettacolari panorami su buona parte dell’Appennino centrale e sull’intero Anti Appennino laziale. Si tratta di un itinerario un po’ faticoso, ma molto remunerativo.
featured_image: /images_escursioni/monte_del_passeggio/monte_del_passeggio.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 200 m
### Quota Massima: 2 064m slm
### Tempo di Andata: 3 ore 30 min
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 L’itinerario è splendido e, inverno a parte, privo di difficoltà. Tuttavia, la lunghezza del percorso e il notevole dislivello, rendono l’escursione piuttosto impegnativa e non adatta a bambini poco allenati o motivati.
### Interesse Paesaggistico: Alto
Il panorama che si domina dalla vetta e da buona parte della salita è talmente vario e spettacolare da poter essere annoverato tra i pochi panorami in grado di entusiasmare anche un bambino, specialmente se già familiare con le vette che ammira.

### Interesse Naturalistico: Medio
Pur senza nessun elemento fortemente connotante, l’interesse naturalistico dell’itinerario è, per un bambino, tutt’altro che trascurabile e incentrato prevalentemente sulla ricchezza delle fioriture in primavera/inizio estate. 

Dalla sbarra si risale il prato tenendosi a destra in modo da percorrere il ramo del prato a Nord-Est (non quello dritto di fronte alla sbarra) fino a raggiungere il bosco dove iniziano sugli alberi i segni che inicano il sentiero. Si entra nel bosco piegando leggermente a sinistra e si inizia a risalire la ripida Val Broccolo coperta da una fitta faggeta.
La salita prosegue, sempre molto ripida, fino a quando si piega nettamente  sinistra per raggiungere la cresta in corrispondenza di Forca Palomba (1542 m; 1 h) dove è un cartello segnaletico.
Dalla forca si piega a destra tenendosi leggermente più in basso della linea di cresta sul versante opposto a quello di salita, si attraversa un tratto pianeggiante e si riprende a salire fino a ritornare sulla cresta proprio al limitare del bosco subito sotto le roccette di Monte Scalelle: un’ulteriore ripida salita permette di raggiungerne la vetta (1837 m).
Oltre la cima di Monte Scalelle si scende ad una selletta erbosa e si ricomincia a salire, sempre più ripidamente fino a raggiungere un tratto di cresta meno ripido che prosegue a saliscendi fino alla vetta di Monte Fragara (2005 m; 1 h 30 min da Monte Scalelle).
In direzione opposta a quella di arrivo, si prosegue sempre seguendo la  cresta  che forma una specie di esse e, in breve, si raggiunge Monte del Passeggio (2064 m; 30 min dal Fragara).
 La vista dalla vetta è superba: di fronte a noi, al di la della Val Roveto la vista spazia su tutte le montagne del PNALM e della Marsica e, in lontananza, è ben visibile la Maiella; spostando la sguardo in senso antiorario si stagliano i pendii erbosi del Sirente e il Velino separati tra loro dal profondo avvallamento dell’altipiano delle rocche oltre il quale fa capolino Corno Grande. Ruotando ancora lo sguardo si può ammirare praticamente tutta la catena degli Ernici dal Viglio al Rotonaria e, verso il mare, si distinguono nettamente i tre gruppi dell’Anti Appennino laziale: Lepini, Ausoni e Aurunci.
La discesa può essere effettuata per la stessa via di salita e richiede ca. 2h 30min. Volendo effettuare, invece, un più ampio percorso ad anello è possibile scendere lungo la cresta Est, salire a Pizzo Deta e scendere dal vado della Rocca. In tal caso, però, i tempi e i dislivelli si allungano notevolmente.



## Photo Gallery
![](/images_escursioni/monte_del_passeggio/monte_del_passeggio.jpg "Monte del Passeggio: La bella cresta del Monte Fragara vista dal Monte del Passeggio")  ![](/images_escursioni/monte_del_passeggio/monte_delle_scalelle.jpg "Monte delle Scalelle: Autoscatto in vetta a Monte delle Scalelle")  ![](/images_escursioni/monte_del_passeggio/monte_delle_scalelle_e_prati_di_campoli.jpg "Monte delle Scalelle e Prati di Campoli: Panorama sui Prati di Campoli dalla cresta sopra Monte delle scalelle")  ![](/images_escursioni/monte_del_passeggio/monte_fragara.jpg "Monte Fragara: Pizzo Deta visto dalla cresta del Monte Fragara")  ![](/images_escursioni/monte_del_passeggio/pizzo_deta.jpg "Pizzo Deta: Pizzo Deta visto dalla vetta di Monte Fragara")  