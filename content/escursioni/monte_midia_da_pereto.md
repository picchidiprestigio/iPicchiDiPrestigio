---
title: Monte Midia Da Pereto
description: La salita a Monte Midia (1737 m) da Pereto è un percorso di scoperta che si svolge in un’area quasi completamente ignorata dagli escursionisti e, per questo, offre una grande sensazione di isolamento che si paga, però, con una certa difficoltà di reperimento dei sentieri. In virtù del grande dislivello e della scarsa frequentazione si tratta di un percorso molto vario e affascinante, ma anche piuttosto selettivo.
featured_image: /images_escursioni/monte_midia_da_pereto/monte_midia_-_panorama.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 100 m
### Quota Massima: 1 737m slm
### Tempo di Andata: 4 ore 30 min
### Tempo di Ritorno: 2 ore 30 min
### Itinerario Segnato: Parzialmente
Il percorso si svolge quasi interamente su tracce e fuori sentiero dove i segni sono un lontano ricordo.
### Interessi per i bambini:
 L’itinerario non è particolarmente adatto ai bambini: risulterà eccessivo per più piccoli e monotono per i più grandicelli.

Avvertenza: l’itinerario è privo di qualunque difficoltà tecnica, ma la carenza di sentieri e segnaletica può rendere il reperimento della strada alquanto difficoltoso in particolare nelle zone boscose tra il monte Fontecellese e il Monte Midia. Per tale motivo, se non siete più che abili a seguire le tracce e ad utilizzare carta e bussola e vi affidate prevalentemente alla segnaletica CAI per seguire i percorsi, vi sconsigliamo di seguire questo itinerario.

Dal fontanile si risalgono pochi metri lungo la strada per imboccare il sentiero, evidente, che parte a sinistra subito sopra la curva che ci ha condotto al fontanile.
Si segue il sentiero, avendo l’accortezza di prendere a sinistra ad un paio di bivi, fino a quando ci si abbassa sul fondo della valle per poi risalire sul versante opposto dove si iniziano a trovare dei segni bianchi e rossi con segnavia numero 2.
Si risale lungamente il Fosso Camposecco fino a quando, poco dopo un affluente, si piega a destra e si raggiunge una strada sterrata utilizzata per la manutenzione del metanodotto. La si segue sulla sinistra per un centinaio di metri fino ad abbandonarla, pochi metri dopo aver superato un impluvio, per seguire delle vaghe tracce che salgono a destra con rari segnavia gialli e rossi, vecchi e quasi completamente cancellati.
 In breve si raggiunge il fontanile dell’Oppieta, quasi sempre asciutto, oltre il quale la traccia diviene sempre più incerta e i segni scompaiono del tutto. Si risale lungamente un tratto molto ripido cercando la via più comoda fino a raggiungere una vallecola dal fondo sempre umido che si risale a destra fino al fontanile di Fontecellese.
Si continua a salire fino alla testata della valle, una bella sella erbosa e panoramica, per poi proseguire a mezza costa lungo le pendici di Monte Fontecellese su tracce di sentiero vaghe e discontinue. Cercando di resistere alla tentazione di salire ci si mantiene più o meno sempre alla stessa quota fino ad arrivare in cresta dopo aver superato la vetta. Dalla cresta ci si sposta quasi subito sulla sinistra (evidenti segni giallo-rossi) per scendere nel bosco e raggiungere un’ampia radura (Campo Grande) caratterizzata da gigantesche doline che si aggirano per raggiungere l’ampia vallata sul lato opposto (est) della radura.
Senza alcun segno si risale la vallata nel bosco, mantenendosi a destra, fino a raggiungere il poco marcato crinale una trentina di metri più in alto. Da qui, seguendo vaghe tracce non segnate, si scendono alcuni metri fino al margine di un’altra radura, si costeggia il margine del bosco e si procede in direzione SSE fino a  intercettare un sentiero ben battuto che risale con un paio di tornanti fino una piccola radura e, quindi, raggiunta la cresta fuori dal bosco sparisce.
Si piega a sinistra lungo la cresta, si aggirano sulla sinistra alcune formazioni rocciose, e si raggiunge in breve la strada di servizio ai resti degli impianti sciistici. Ormai nel bosco fitto, si prosegue a mezzacosta passando sotto a delle mostruose antenne per poi piegare a destra e raggiungere nuovamente la cresta che si segue tra boschi, radure ed enormi doline fino ad incontrare un sentiero ben segnato che dapprima in leggera salita e poi in modo più diretto sale alla vetta di Monte Midia (1373 m slm).
Per la discesa si torna per la via di salita indietro fino alla grande dolina di quota 1640 m slm ca.
Da qui si piega a sinistra per scendere nel bosco, obliquando a destra, fino a raggiungere un impluvio con alcune formazioni rocciose. Si segue il sentiero, poco evidente, che scende a sinistra (SSE) fino a quando non è visibile, tra gli alberi, il fondovalle e quindi si scende direttamente fino a raggiungere la carrareccia di fondo valle proprio in corrispondenza di Prato Giumento. 
Senza più possibilità di errore si segue lungamente la carrareccia fino ai prati di campo secco, bellissimi ma deturpati dagli impianti del metanodotto, dove si imbocca la sterrata che li percorre integralmente verso destra. Al termine dei prati si scende, in modo un po’ più deciso, fino ad un volubro dove la strada inizia a salire. A questo punto la si abbandona e si scende a sinistra lungo tracce non sempre evidenti che percorrono il fondovalle. Poco dopo essere entrati nel bosco ci si riallaccia all’itinerario di salita che si ripercorre al contrario fino al fontanile dove è iniziata l’escursione. 



## Photo Gallery
![](/images_escursioni/monte_midia_da_pereto/monte_midia_-_panorama.jpg "Monte Midia - Panorama: Il panorama dalla vetta di Monte Midia domina il bel Pian della Dogana e spazia fino a Monte Viglio.")  ![](/images_escursioni/monte_midia_da_pereto/campo_secco.jpg "Campo Secco: Il pianoro di Campo Secco come si vede salento verso il Monte Fontecellese.")  ![](/images_escursioni/monte_midia_da_pereto/cima_di_vallevona.jpg "Cima di Vallevona: Uno sguardo verso la Cima di Vallevona dalla cresta tra i monti Fontecellese e Midia.")  ![](/images_escursioni/monte_midia_da_pereto/campo_grande.jpg "Campo Grande: L'ampia radura di Campo Grande.")  ![](/images_escursioni/monte_midia_da_pereto/campo_grande.jpg "Campo Grande: Fioritura a Campo Grande.")  ![](/images_escursioni/monte_midia_da_pereto/monte_viglio.jpg "Monte Viglio: Panorama dalla cresta. Da sinistra: i Cantari, Monte Viglio, Monte Cotento e Monte Tarino.")  ![](/images_escursioni/monte_midia_da_pereto/monte_fontecellese.jpg "Monte Fontecellese: Uno sguardo indietro durante il cammino.")  ![](/images_escursioni/monte_midia_da_pereto/albero_cresta_fontecellese.jpg "Albero cresta Fontecellese: Uno dei tanti grandi alberi che si incontrano percorrendo la cresta.")  