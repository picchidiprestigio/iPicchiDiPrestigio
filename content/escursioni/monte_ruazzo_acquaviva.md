---
title: Monte Ruazzo Acquaviva
description: Il monte Ruazzo (1314 m) è una modesta cima dei monti Aurunci. A dispetto della sua scarsa altezza, offre al’escursionista sensazioni uniche legate principalmente al profumo della salvia che cresce abbondante sulle sue pendici assolate e alla spettacolarità dei suoi panorami.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 730 m
### Tempo di Andata: 1 ora 30 min
### Tempo di Ritorno: 1 ora 30 min
### Itinerario Segnato: Parzialmente
L’itinerario di salita è sempre evidente e ben segnato. Il percorso descritto per la discesa si svolge interamente su tracce non segnate.
### Interessi per i bambini:
 L’itinerario è adatto a qualunque bambino nella via descritta in salita, ma più complesso e faticoso nella via di discesa. Volendo raggiungere il Ruazzo con bambini non molto motivati o poco allenati è opportuno riscendere per la via di salita rendendo la passeggia più breve e riducendo il dislivello totale di quasi 150m
In generale, e ancor di più se si ritorna per la via percorsa all’andata, si tratta di un’escursione piuttosto breve e ricca di spunti interessanti che la rendono una passeggiata ideale da fare con i bambini, anche se molto piccoli e poco abituati a camminare.
### Interesse Paesaggistico: Medio
Il Monte Ruazzo offre panorami appetibili anche per un bambino: il contrasto tra l’aspetto arido e impervio del gruppo del Petrella e il sottostante Golfo di Gaeta, infatti, è in grado di conquistare l’interesse di qualunque bambino.

### Interesse Naturalistico: Alto
Il Monte Ruazzo, con le sue distese di Salvia, è una meta di sicuro interesse per qualunque bambino, specialmente se appassionato di cucina. Per i bambini abituati a vedere la salvia solo al supermercato o nei vasetti sul davanzale, trovarla che cresce spontanea è fonte di discreto interesse.

Dal Rifugio di Acquaviva (805 m) si prosegue per il sentiero sul lato opposto alla strada che si inerpica nel fitto bosco di lecci che lo circonda.
Dopo pochi metri, superata una costruzione recentemente ristrutturata e una radura con alcuni terrazzamenti fatti con muretti a secco, è possibile effettuare un breve deviazione a destra per ammirare l’ingresso, ampio e spettacolare dell’Abisso della Ciauchella: pochi metri dopo la radura si svolta a destra per tracce di sentiero nel bosco fitto; dopo una cinquantina di metri, superata una vallecola si raggiunge l’ingresso della grotta.
La via principale prosegue, invece, lungo l’evidente sentiero, ampio e ben segnato, che risale obliquando a destra, in direzione Nord le pendici orientali del Monte Ruazzo. In questo primo tratto il bosco d lecci è davvero impressionante con gli alberi, fittissimi, che sembrano spuntare direttamente dalla roccia.
Quando il sentiero esce dal bosco si iniziano a risalire, in direzione Nord Ovest, le ampie radure ricoperte di salvia  che caratterizzano i tratti più esposti al sole di quest’area degli Aurunci.
In breve, si arriva su un crinale in corrispondenza di un’ampia dolina che si oltrepassa sulla sinistra per scendere sul versante opposto, nel bosco di faggi, fino a delle nuove radure che si attraversano, sempre mantenendo la stessa direzione, fino a raggiungere un piccolo edificio in pietra.
Superato l’edificio, sempre seguendo l’evidente sentiero, si entra nuovamente nel bosco (che in quest’area è davvero impressionante) e si raggiunge un grosso sprofondamento carsico (Fosso di Fabio). Si piega a sinistra e, in breve, si raggiunge un bivio con evidenti cartelli indicatori. Si imbocca il sentiero di sinistra, si esce dal bosco e si risale la valle che, in direzione Sud Ovest,  conduce ad una sella sulla cresta tra Monte Farrazzano e Monte Ruazzo.
Dalla sella si piega a sinistra e, risalendo la ripida cresta, si raggiunge la vetta (1314 m) dalla quale si gode di un bel panorama sul gruppo del Petrella e sul Redentore da un lato e sugli Ausoni e più i lontani Lepini dall’altro.
Volendo rientrare per un via diversa da quella di salita (scelta sconsigliata in presenza di bambini non allenati e motivati), è possibile scendere per la cresta opposta a quella dalla quale si è arrivati, piegare a destra e raggiungere la valle di Sciro, ampio piano carsico ben visibile sotto la vetta.
Si attraversa longitudinalmente tutta la valle di Sciro, superando varie doline (una particolarmente grossa presenta su un fianco l’ingresso a pozzo, ben visibile, di una grotta), fino a raggiungere l’altra estremità del piano dove la montagna, subito dopo una ampia dolina erbosa, precipita ripida verso il mare.Da qui si piega a sinistra, risalendo trasversalmente verso destra, fino a raggiungere la modesta elevazione che chiude a Sud Est la valle di Sciro.
Dalla vetta si scende in direzione Sud Est lungo l’evidente cresta che offre, probabilmente, il più bel panorama dell’escursione grazie ai begli scorci sul Petrella e su Gaeta e al bizzarro allineamento tra la linea di cresta e la sottostante linea di costa.Senza possibilità di errore si scende lungo la cresta fino a quota 1015 m ca. in corrispondenza di una modesta sella pochi metri prima di alcuni serbatoi d’acqua ben visibili. Qui si piega a sinistra seguendo le tracce di sentiero e i tubi d’acqua che, obliquando in discesa a sinistra conducono al Rifugio Acquaviva.



