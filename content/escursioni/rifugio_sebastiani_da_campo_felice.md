---
title: Rifugio Sebastiani Da Campo Felice
description: Il rifugio Sebastiani, situato com'è nel cuore del gruppo del Velino, è un importante snodo per la sentieristica locale. Ottimamente gestito dalla cooperativa Equo Rifugio, il Sebastiani è il punto d'appoggio ideale per l’ascensione a buona parte delle cime del gruppo. La salita al rifugio Sebastiani da Campo Felice si svolge per buona parte su strada sterrata, è più semplice di quella dai Piani di Pezza ed è la più indicata in inverno, con la neve.
featured_image: /images_escursioni/rifugio_sebastiani_da_campo_felice/rifugio_sebastiani.jpg
date: 2023-09-05T11:31:16+02:00
draft: false
---


## Sintesi
### Difficoltà: T
### Ascesa Totale: 500 m
### Quota Massima: 2 102m slm
### Tempo di Andata: 1 ora 30 min
### Tempo di Ritorno: 1 ora
### Itinerario Segnato: Si
### Interessi per i bambini:
 L’escursione, agli occhi di un bambino, è piuttosto interessante, anche se potrebbe risultare un po’ lunga e monotona per i più piccoli. I più abituati alla montagna preferiranno, solitamente, la salita dai Piani di Pezza che si svolge per sentieri anziché su strada sterrata. Proprio la possibilità di percorrere per intero la sterrata, anziché deviare per il sentiero al fontanile, rende l’itinerario percorribile anche con i piccolissimi e i passeggini da trekking.
### Interesse Paesaggistico: Medio
La valle del Puzzillo offre un panorama indimenticabile per i ragazzi più grandi, anche grazie alle pareti del Costone che la chiudono a Sud Ovest. Per quanto bello, tuttavia, il paesaggio non ha le caratteristiche che solitamente entusiasmano i bambini. Tutti, dai piccolissimi ai più grandi, apprezzeranno, invece, una bella sosta (o meglio, un pernottamento) al rifugio.

### Interesse Naturalistico: Medio
Oltre alle belle fioriture primaverili i bambini apprezzeranno l’osservazione del volo dei grifoni, tutt’altro che infrequente.

Dalla miniera di bauxite si segue la strada sterrata, presto chiusa da una sbarra, che risale per l’ampia e boscosa val Leona fino a raggiungere gli ampi spazi aperti della valle del Puzzillo. Si prosegue, senza possibilità di errore fino a raggiungere uno stazzo in muratura oltre il quale è un fontanile secco (40 min).
Da qui è possibile continuare a seguire la strada fino al rifugio oppure, con percorso più breve e interessante anche se un po’ più ripido, imboccare il sentiero sulla sinistra che risale alcune vallecole, attraversa dei bei campi solcati e, in circa 50 minuti, conduce al rifugio.



## Photo Gallery
![](/images_escursioni/rifugio_sebastiani_da_campo_felice/rifugio_sebastiani.jpg "Rifugio Sebastiani: Il rifugio Sebastiani")  ![](/images_escursioni/rifugio_sebastiani_da_campo_felice/valle_del_puzzillo.jpg "Valle del Puzzillo: L'ampia valle del Puzzillo")  ![](/images_escursioni/rifugio_sebastiani_da_campo_felice/valle_del_puzzillo.jpg "Valle del Puzzillo: Le pareti del Costone chiudono la valle del Puzzillo")  ![](/images_escursioni/rifugio_sebastiani_da_campo_felice/campi_solcati.jpg "campi solcati: I bei campi solcati che si incontrano lungo il sentiero")  