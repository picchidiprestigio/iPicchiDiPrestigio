---
title: Monte Greco
description: L’anello che permette di toccare le cime di Monte Greco e delle Toppe del Tesoro è un magnifico percorso che si svolge, in massima parte, nell’anello di Protezione Esterna del Parco Nazionale d’Abruzzo, Lazio e Molise. Si tratta di un percorso lungo e piuttosto faticoso che regala all’escursionista l’emozione di percorrere sentieri poco battuti alla ricerca di panorami mozzafiato e di una natura che, nonostante la presenza del comprensorio sciistico di Roccaraso sull’altro versante delle Toppe del Tesoro, ancora risente del beneficio della limitrofa area protetta.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 1 750 m
### Quota Massima: 2 283m slm
### Tempo Totale: 10 ore 30 min
### Itinerario Segnato: Parzialmente
Ad eccezione dei tratti iniziale e finale, il percorso si svolge integralmente su tracce e sentieri non segnati.
### Interessi per i bambini:
 L’escursione è troppo lunga e faticosa per poter essere percorsa con dei bambini.
Dal parcheggio si attraversa la strada e si imbocca il sentiero in salita che inizia a destra dell’area camper, si oltrepassa un cancelletto e si sale decisi con alcuni tornanti per poi proseguire in salita più moderata lungo un evidente tratturo.
Si ignora il bivio a sinistra per il sentiero J5 e si procede, sempre in salita moderata, fino ad un secondo bivio (45 min) dove si imbocca il sentiero J6 che sale a sinistra in modo più deciso puntando all’evidente vallone in alto.
Ignorando alcuni bivi con altri sentieri che tagliano il pendio a mezza costa, si prosegue sempre in salita fino a raggiungere il bosco che occupa le pendici del grande vallone (La Capriola) racchiuso tra le pareti che precipitano dal Monte Rotondo e dal Monte Chiarano. Si procede in salita ripida ai margini del bosco sulla destra, si attraversa il fondo valle in un tratto coperto da una bella faggeta e si risale una pietraia ormai fuori dal bosco fino a quota 1720 m ca. (1 h 30 min dal bivio) dove le pareti sulla destra terminano ed è visibile, sempre a destra, un piccolo sentiero non segnato che risale obliquando per ripidi prati.
Si abbandona, quindi, il sentiero segnato e si segue quello a destra che risale ad una sella poco più in alto e riscende al pianoro sottostante dove sono i resti di uno stazzo. Si procede in direzione Est nel prato e si raggiunge un impluvio che piega a destra, supera un laghetto (o quel che ne resta) ed entra nel bosco. Pochi metri dopo l’ingresso nel bosco, invece di scendere lungo l’invitante vallata, si piega a sinistra e si imbocca un sentiero poco visibile che taglia un costone boscoso e raggiunge una zona aperta dove scompare. Si taglia il pendio a mezza costa cercando di rimanere alla stessa quota e si raggiunge di nuovo il bosco dove alcune tracce più evidenti continuano a tagliare il pendio, oltrepassano un impluvio e, sempre tagliando il pendio, raggiungono il fondo del Vallone vale Fredda.
Da qui il percorso diviene più evidente: si segue il comodo fondo valle che sale dolcemente, esce al bosco e prosegue lungamente fino alle pendici della Cima delle Gravare di Sotto. Tramite un comodo ed evidentissimo sentiero, si supera un tratto ripido e roccioso con due tornanti e si raggiunge la dorsale che scende dalla vetta.
A questo punto si abbandona il sentiero e si risale, senza via obbligata, tutta la dorsale fino a raggiungere la Cima delle Gravare di Sotto (2087 m slm ; 2 h dall’uscita del vallone “La Capriola”).
Dalla vetta si prosegue lungo la cresta in direzione Nord Ovest e con alcuni saliscendi si raggiunge una profonda sella dove passa una pista da sci che si risale fino alla vetta delle “Toppe del Tesoro” (Tesoro 2140 m slm;  1 h da Cima delle Gravare di Sotto).
Dal piazzale retrostante il rifugio, si percorre la sterrata che scende in direzione Sud per raggiungere un altare dal quale si piega a destra, senza sentiero, lungo il fondo di uh ‘impluvio che conduce ad una strada sterrata. Si percorre la strada verso sinistra e, quando curva a sinistra, la si abbandona per seguire una’ampia traccia in discesa a destra che conduce, in breve, ad una cisterna.
Dalla cisterna si risale l’impluvio che la alimenta, si raggiunge una dorsale percorsa da un evidente sentiero e si prosegue tra i prati con alcuni saliscendi fino a raggiungere un ampio pianoro sotto i resti di uno stazzo (1996 m slm; 1 h dalle Toppe del Tesoro).
Seguendo alcune tracce, inizialmente poco visibili, si sale ai resti dello stazzo dai quali si piega a destra per risalire un breve impluvio che conduce ad una modesta dorsale dalla quale si piega nettamente a sinistra lungo un evidentissimo sentiero che risale alcune pietraie fino a raggiungere una sella (2143 m slm) proprio sotto la vetta più alta della zona.
Dalla sella si piega a sinistra e si imbocca un sentiero che risale ripido verso la vetta. Quando la traccia piega a sinistra, piuttosto che seguire il sentiero più evidente lungo la linea di massima pendenza, conviene seguire il sentiero meno marcato che risale in diagonale fino a raggiungere un altra dorsale dalla quale, piegando a sinistra si raggiunge la vetta del Monte Greco (2283 m slm; 1 h dai resti dello stazzo).
Per la discesa si procede in direzione SSE, tenendosi sulla destra della cresta che, con alcuni trattio roccioso scende fino alla vetta di Monte Chiarano (2178 m slm; 30 min dalla vetta del Monte Greco).
A questo punto si scende, senza via obbligata e cercando il percorso più comodo, dapprima lungo un ampio costone e quindi lungo un evidente impluvio fino al fondo della sottostante Valle Pistacchia che si percorre in discesa lungo scomodissime tracce di sentiero.
Si percorre, quindi, il tratto più scomodo dell’intero itinerario lungo esili tracce che percorrono il fondo valle, superando alcuni brevi tratti rocciosi, fino a intercettare il sentiero segnato J5. Si seguono, quindi, i segni senza che ci sia un reale miglioramento del sentiero che continua a precipitare giù lungo il fondo del impluvio per scomode pietraie fino a quando, attorno a quota 1750 m slm, si sposta a destra tramite un comodo sentiero che esce dalla valle tagliando il pendio.
Resistendo alla tentazione di scendere lungo alcune invitanti tracce si prosegue a mezzacosta lungo un sentiero a tratti non evidentissimo ma ben segnato fino a quando si entra in un bosco e si ricomincia a scendere ripidamente e con vari tornanti fino a rientrare nel fondo valle, ora molto più comodo. Si prosegue lungo un sentiero evidentissimo che scende tra ampi pascoli fino a raggiungere la Fonte delle Canarelle (ca.1230 m slm; 2 h 15 min dalla vetta di Montra Chiarano).
Dalla fonte si segue l’acqua che scende lungo un sentiero nascosto tra la vegetazione e che conduce, rapidamente, al primo bivio incontrato durante la salita e, quindi, per la via di andata, si ritorna alla macchina (30 min dalla fonte).



