---
title: Monte Portella
description: L’anello di Monte Portella è una facile e panoramica escursione, ideale per i bambini e per ricominciare a muoversi dopo un prolungato periodo di pausa. L’itinerario, che non risulta mai faticoso e non presenta alcun problema di orientamento, passa, circa a metà, dal rifugio Duca degli Abruzzi permettendo, quindi, anche una interessante “pausa pranzo”.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 550 m
### Tempo di Andata: 1 ora 30 min
### Tempo di Ritorno: 1 ora
### Itinerario Segnato: Si
### Interessi per i bambini:
 Itinerario semplice e panoramico, adatto ai bambini e ai ragazzi di tutte le età.
### Interesse Paesaggistico: Alto
Il sentiero si snoda in un’area estremamente interessante e offre,splendidi panorami su varie vette del gruppo. La presenza del rifugio a metà strada è un interessantissimo diversivo per qualunque bambino.

### Interesse Naturalistico: Medio
È comune osservare il volo di grossi rapaci (grifoni e aquile). Nei mesi di giugno e luglio il sentiero è solitamente attraversato da un gran numero di bruchi e coleotteri che cattureranno l’interesse dei bambini. Molto belle anche le fioriture di Genziane e orchidee osservabili nello stesso periodo.

Dall’albergo di Campo Imperatore si raggiunge l’osservatorio astronomico e, quindi, si piega a sinistra ad imboccare l’evidente sentiero che prosegue a mezzacosta tagliando in modo netto le pendici di Monte Portella. Si prosegue su sentiero sempre evidente, tralasciando il sentiero in discesa per Fonte Portella, fino a raggiungere la profonda fenditura del Passo Portella. Anziché attraversare il passo ci si inerpica lungo la traccia che sale, ripida, a destra. Si prosegue lungo la cresta che, inizialmente molto ripida, piega a destra, si ammorbidisce e raggiunge la vetta ovest di Monte Portella (2385m slm; 1h 10min).
Superata la vetta, si prosegue (sempre in cresta) nella direzione opposta a quella di arrivo superando vari saliscendi fino ad arrivare al rifugio Duca degli Abruzzi (2388m slm; 20 min dalla vetta).
Si ignora il sentiero sulla destra che scende direttamente all’osservatorio e si prosegue, sempre lungo la cresta fino a raggiungere la vetta più alta del Monte Portella (2422m slm) e a discendere, sul lato opposto, alla sella di Monte Aquila (2335m slm; 30min dal rifugio).
Pochi metri prima della sella, sulla destra, si imbocca il sentiero che, dapprima, con alcuni ripidi ed esposti tornanti e, successivamente, con una lunga discesa a mezza costa riporta all’osservatorio e alla macchina (30 min dalla sella). 



