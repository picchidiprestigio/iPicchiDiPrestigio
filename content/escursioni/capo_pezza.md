---
title: Capo Pezza
description: "Capo Pezza è una tra le vette meno note dell’intero gruppo del Velino. Questo disinteresse è difficile da capire perché, tra le vette che fanno parte della lunga cresta che da Punta Trento arriva al Monte Magnola è probabilmente la cima che offre il panorama più interessante: non si tratta, certo, degli ampi panorami che offrono l'Orsello o il Velino stesso, ma Capo Pezza rappresenta il miglior balcone sulla splendida e selvaggia val Majelama."
featured_image: /images_escursioni/capo_pezza/capo_pezza.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 680 m
### Quota Massima: 2 177m slm
### Tempo di Andata: 2 ore
### Tempo di Ritorno: 1 ora 30 min
### Itinerario Segnato: Parzialmente
La prima parte del sentiero è segnata, ma una volta usciti dal bosco si lasciano i segni che conducono a Punta Trieste e si prosegue su sentiero non segnato.
### Interessi per i bambini:
 L’escursione è molto bella e panoramica, ma non offre attrattive particolari per i bambini, ad eccezione del panorama di vetta che, solitamente risulta molto gradito. Nel mese di settembre, inoltre, è possibile ascoltare i bramiti dei cervi ch affascineranno (o spaventeranno) i bambini.
### Interesse Sportivo: Basso
Alcuni grossi massi che si incontrano lungo il percorso permettono ai bambini di arrampicarsi senza correre rischi (attenzione a non farli arrampicare sui più alti e difficili).

### Interesse Paesaggistico: Medio
Il panorama sulla Val Maielama e sulla Cimata Fossa dei Cavalli che si gode dalla vetta affascina, solitamente, anche i bambini più piccoli. Il percorso di salita, invece, non offre grandi attrattive per loro.

### Interesse Naturalistico: Medio
Le fioriture primaverili e i colori dell’autunno sono particolarmente affascinanti, ma il vero interesse è costituito dai cervi che frequentano assiduamente la zona. Il periodo migliore per percorrere questo itinerario, quindi, è settembre quando i cervi sono in amore e si possono ascoltare i loro bramiti.

Dal Parcheggio si abbandona immediatamente la strada, attraversando il prato verso sud ovest per raggiungere il limite del bosco e seguirlo sulla destra addentrandosi in un’ampia e aperta vallata percorsa da un modesto sentiero. Sempre lungo il fondovalle si raggiunge, in breve, una cisterna con abbeveratoio oltre la quale il sentiero si tiene sulla sinistra, raggiunge una splendida radura sulla quale incombono le pareti di costa della tavola e inizia a risalire, piuttosto evidente, nel bosco fino ad uscirne poco sopra i 1800 m di quota.
Man mano che si avanza, il sentiero diventa a tratti poco evidente, ma può essere sempre rintracciato tenendosi a destra (sin idrografica) e seguendo gli ometti e i segni di vari colori che conducono fino all’ampio vado di Castellaneta (2068 m) oltre il quale si possono ammirare gli ampi prati che costituiscono la testata di Valle della Genzana e, più, oltre la mole del Monte Magnola.
Dalla sella è possibile risalire direttamente a destra lungo la cresta fino alla vetta oppure imboccare il sentiero molto marcato che parte pochi metri sopra la sella per tagliare il pendio che scende da Capo Pezza e poi scomparire nel punto più ripido: abbandonato il sentiero scomparso, si risale per ripidi prati con via assolutamente intuitiva, fino alla cresta che collega alla Costa Stellata dove è un punto panoramico eccezionale sulla sottostante Val Majelama. Lungo la cresta si raggiunge, quindi, la vetta di Capo Pezza (2177 m slm



## Photo Gallery
![](/images_escursioni/capo_pezza/capo_pezza.jpg "Capo Pezza: Panorama su Cimata Fosse dei Cavalli dalla vetta di Capo Pezza.")  ![](/images_escursioni/capo_pezza/piani_di_pezza.jpg "Piani di Pezza: Il punto di partenza dell'escursione dai Piani di Pezza, in una fredda mattinata autunnale.")  ![](/images_escursioni/capo_pezza/sentiero.jpg "Sentiero: Lungo il sentiero.")  ![](/images_escursioni/capo_pezza/piani_di_pezza.jpg "Piani di Pezza: Le pendici dei Piani di Pezza in veste autunnale.")  ![](/images_escursioni/capo_pezza/valle_della_genzana.jpg "Valle della Genzana: Panorama sulla testata di Valle della Genzana e sul Monte Magnola dal vado di Castellaneta.")  ![](/images_escursioni/capo_pezza/val_majelama.jpg "Val Majelama: Panorama sulla Val Majelama.")  ![](/images_escursioni/capo_pezza/capo_pezza.jpg "Capo Pezza: Uno sguardo verso il Sirente dalla vetta di Capo Pezza.")  ![](/images_escursioni/capo_pezza/capo_pezza.jpg "Capo Pezza: In vetta a Capo Pezza. Sullo sfondo Cimata Fossa dei Cavalli e, tra le nuvole, il gruppo del Velino-Cafornia.")  