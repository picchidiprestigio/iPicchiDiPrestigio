---
title: Lago Vivo
description: "Il Lago Vivo è uno dei luoghi simbolo del Parco Nazionale d’Abruzzo, Lazio e Molise. Si tratta di un luogo di rara bellezza: un bel laghetto incastonato tra faggete sterminate ai piedi di alcune delle più selvagge montagne dell’intero Appennino. Quello che proponiamo è l’anello classico con salita dalla valle dell’Inferno e discesa tra i boschi sopra la valle del Rio Torto e il Lago della Montagna Spaccata."
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 1 675m slm
### Tempo Totale: 3 ore 30 min
### Itinerario Segnato: Si
### Interessi per i bambini:
 L’escursione descritta è un magnifico itinerario adatto anche ai più piccoli che saranno interessati quasi a tutto: dai grossi faggi contorti alla spettacolarità del lago.
### Interesse Paesaggistico: Alto
L’itinerario si svolge lungo splendide faggete caratterizzate dalla presenza di grossi e contorti alberi e raggiunge il Lago Vivo che, soprattutto nei periodi piovosi ha un aspetto letteralmente fiabesco che incanterà qualunque bambino.

### Interesse Naturalistico: Alto
I motivi di interesse naturalistico per i bambini sono molteplici: dalla faggeta, particolarmente affascinante, agli impressionanti campi solcati che caratterizzano il sottobosco nelle zone più alte fino alle strepitose fioriture primaverili. La facilità con la quale si possono osservare i cervi all’inizio dell’itinerario e al lago, però, sarà la maggior attrazione per i vostri figli.

Dal tornante si segue una sterrata dapprima in leggera salita e quindi in discesa fino quasi al fondo della valle dell’Inferno.
In corrispondenza di un chiaro cartello segnaletico si abbandona la sterrata e si imbocca un evidente sentiero che risale lungamente a sinistra, dapprima nel fondo valle e quindi inerpicandosi sulla sinistra orografica, fino a raggiungere una piccola effige della Madonna delle Grazie (detta del Buon Passo).
Dalla Madonna si prosegue lungo l’evidente sentiero, ora meno ripido, fino ad uscire dal bosco e raggiungere, in breve, la conca del Lago Vivo (1h 30 min).
Lasciandosi il lago sulla destra, si piega verso Sud e si raggiunge la piacevole Fonte degli Uccelli oltre la quale si ricomincia a salire nel bosco fino a raggiungere un bivio sulla destra (che si ignora) e il punto più alto del percorso. Da qui si inizia una lunga traversata a mezza costa per aggirare “il Serrone” attraverso una splendida faggeta caratterizzata da imponenti manifestazioni carsiche. Senza possibilità di errore, si segue il sentiero che regala splendidi scorci del Lago della Montagna Spaccata e scende dapprima lentamente e poi più deciso fino a raggiungere la S.S. Marsicana 83 poco a monte del tornante dal quale si è partiti che si raggiunge seguendola a sinistra (1h 45 min dal lago).



