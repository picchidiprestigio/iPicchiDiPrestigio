---
title: Monte Tancia
description: Monte Tancia rappresenta la massima elevazione raggiunta dai Monti Sabini e può essere raggiunto con un facile e interessante percorso che attraversa un gran numero di ambienti ed è adatto anche ai più piccoli.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 750 m
### Quota Massima: 1 292m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Si
### Interessi per i bambini:
 L’escursione è molto interessante per gli adulti e per i ragazzi già appassionati all’escursionismo, ma non offre particolari attrattive per i bambini alle prime armi.
### Interesse Paesaggistico: Medio
I panorami sono ampi e belli, ma non del tipo adatto ad affascinare un bambino. La faggeta sopra i prati di Poggio Perugino, inoltre è particolarmente affascinante grazie all’altezza degli alberi e alle rocce coperte di muschio che spuntano tra gli alberi.

### Interesse Naturalistico: Basso
In primavera ci sono, lungo la cresta, splendide fioriture mentre in autunno i boschi si accendono di colori sgargianti. Raramente, però, i bambini sono molto attratti da queste cose.

L'itinerario di salita coincide, in buona parte, con quello di discesa dal Monte Pizzuto; è, quindi, possibile combinare i due itinerari per otenere un anello ancora più ampio e interessante.
Venendo da Poggio Catino, si imbocca l’ampio tratturo sulla sinistra, subito dopo il ponte sul torrente Galantina. Dopo un breve tratto pianeggiante, superato il fondo della Valle Gemini, si raggiunge un prato circondato dai rovi. Proprio all’inizio del prato si piega a destra, sull’erba, fino a raggiungere il limite settentrionale del prato dove ha inizio uno stretto sentiero profondamente intagliato tra i rovi.
Imboccato questo sentiero, senza la minima possibilità di errore, si risale lungamente la val Gemini in un bel bosco di querce che cedono presto il posto agli aceri e, quindi, ai faggi fino a sbucare sui bei prati di Poggio Perugino racchiusi tra il Tancia (ad est) e il Pizzuto (ad ovest): si tratta di una zona particolarmente affascinante dove, purtroppo, ci si imbatte spesso in incivili personaggi che devastano il manto erboso sulle loro rumorose moto da enduro.
Dai prati si imbocca la prima vallecola sulla destra, seguendo un sentiero ben segnato che presto si inoltra in una splendida faggeta caratterizzata dalla presenza di alberi particolarmente alti e coperti di muschio.
Grazie ai segni, qui ben evidenti, si segue il sentiero che percorre il fondovalle e risale fino a raggiungere la cresta oltre la quale, sul versante opposto a quello di salita, inizia un ampio sentiero a mezzacosta dal fondo scavato nella roccia e descritto nell'anello di Monte Macchia Gelata. Ignorando questo invitante sentiero, si seguono le tracce (e alcuni radi e scoloriti segni) che salgono tenendosi a destra del filo di cresta fino a raggiungere la prima delle cime che caratterizzano il Tancia, alta ca. 1258 m slm e poco panoramica perché completamente circondata dai boschi. Si prosegue grosso modo lungo la cresta fino ad un’ampia sella oltre la quale si risale fino a raggiungere la vetta centrale, la più alta,  del Tancia (1292 m slm) anch’essa poco panoramica e circondata dal bosco.
Per la discesa, si prosegue lungo la cresta nella direzione opposta a quella di arrivo, si supera l’ennesimo tratto boscoso e si raggiunge la cima più meridionale del Tancia, la più interessante e panoramica, caratterizzata dalla presenza di una croce metallica. La vista a oriente è splendida e spazia prevalentemente sul Terminillo e sul Navegna, mentre a occidente, oltre la cresta del Monte Pizzuto, si possono ammirare il Soratte e, più oltre, il mar Tirreno.
La via di discesa prosegue verso sud, lungo un tratto di cresta scoperto e particolarmente affascinante, fino ad intersecare, poco sotto i 950 m di quota, un evidente sentiero che si segue deviando a sinistra. Il sentiero prosegue, quasi pianeggiante fino ad intersecare una vallecola erbosa a quota 900m ca: proseguendo lungo il sentiero si raggiunge in breve una sterrata che, seguita a destra, conduce all’osteria del Tancia; scendendo direttamente nella vallecola lungo un evidente sentiero (come nella traccia allegata) si raggiunge un costone roccioso dal quale sulla sinistra parte un bel sentiero intagliato nella roccia che conduce ad un gruppo di case con fonte e quindi, lungo “Via dei Martiri del Tancia”, si raggiunge la strada asfaltata per Poggio Catino, pochi metri sotto l’osteria del Tancia.
Seguendo la strada verso destra, in circa 10 minuti, si raggiunge la macchina.



