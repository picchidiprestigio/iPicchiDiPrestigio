---
title: Monte Croce Di Capreo
description: L’anello che sale alla Croce di Capreo lungo la cresta Nord Ovest per discendere lungo la valle del Rapiglio è una splendida escursione che attraversa alcune delle zone più affascinanti dei Lepini. Si tratta di un percorso vario e non molto faticoso anche se non breve e con un dislivello in salita non trascurabile.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Quota Massima: 1 421m slm
### Tempo di Andata: 3 ore 30 min
### Tempo di Ritorno: 3 ore
### Itinerario Segnato: Si
### Interessi per i bambini:
 Itinerario eccezionale che offre ad adulti e bambini molteplici punti di interesse anche  se i meno allenati potrebbero trovarlo un po’ eccessivo.
### Interesse Paesaggistico: Medio
I panorami sono splendidi e gli ambienti attraversati affascinanti e solitari, ma quello che più di ogni altra cosa colpisce la maggior parte dei bambini che percorrono questo itinerario è la croce di vetta la cui mole (è tra le più grandi che conosciamo) fa dimenticare quanto sia brutta e deturpante e la rende, ai loro occhi, un’attrattiva (sigh!). 

### Interesse Naturalistico: Medio
Protagonista indiscusso delle attrattive di tipo naturalistico è il carsismo che si manifesta in tutte le sue forme: da quella più discreta e superficiale (come le scannellature che ricoprono quasi ogni pietra incontrata lungo il percorso) a quella più vistosa (rappresentata dalle gigantesche doline che crivellano la cresta sommitale), fino alla sua forma più misteriosa e affascinante che regala profondi abissi che occhieggiano nei boschi. Imperdibile, in tal senso, l’imbocco dell’abisso della Croce a pochi metri dalla vetta. Si raccomanda di non sporgersi e di non lanciare sassi nel pozzo (sotto potrebbe esserci qualcuno o potreste lesionare le corde che servono agli speleologi per risalire).

Dal fontanile lungo la strada che porta a Pian della Faggeta si imbocca la strada a destra, subito sterrata, che prosegue lungamente fino a raggiungere (con due ripidi tornanti finali) le brutte antenne sulla cresta che sale al Capreo, ben visibili da Carpineto.
La strada prosegue, più gradevole e meno ripida fino al Passo della Fota (1004 m) ben riconoscibile per la presenza di un edificio in muratura a destra e i resti di una rosa dei venti a sinistra. Questo punto è raggiungibile in auto se siete i fortunati possessori di un fuoristrada: in tal modo si risparmiano circa 1 ora di cammino e 300 metri di salita.
Dal passo della Fota si imbocca l’evidente sentiero a sinistra, accanto alla rosa dei venti, che prosegue in gradevole salita fino a raggiungere un piano erboso nei pressi di una brutta costruzione. Si risale brevemente il pendio sulla destra fino a raggiungere l’ampia cresta che scende dalla Croce di Capreo.
Si piega a sinistra, in direzione Sud Est seguendo la lunga cresta, senza possibilità di errore in direzione dell’evidentissima Croce che si raggiunge con un ultimo tratto ripido e boscoso (1421 m; 1 h 30 min dal passo della Fota).
Dopo una meritata sosta, si segue il crinale in direzione opposta a quella di arrivo, nel bosco, si raggiunge l’ingresso recintato del Pozzo della Croce (fare molta attenzione ed evitare di sporgersi) e si prosegue sempre lungo la cresta particolarmente accidentata fino a quando il sentiero (evidente) piega a destra scende verso il fondo di una gigantesca dolina e la supera per poi tagliare il pendio a mezzacosta verso sinistra.
Si supera un tratto pietroso e poco dopo essere rientrati nel bosco si scende a destra a raggiungere la sella erbosa tra Monte Capreo e Monte Ardicara.
Dalla sella si piega a destra e si scende lungamente seguendo il fondovalle fino a raggiungere sorgente del Rapiglio (829 m; 1 h 30 min dalla vetta). Si segue la strada in salita a destra, si superano alcune capanne di pastori e si prosegue sempre lungo la sterrata fino a raggiungere il passo della Fota (30 min dalla fonte) dove ci si ricongiunge all’itinerario di salita.
Da qui al fontanile, punto di partenza dell’escursione, sono necessari ancora 30 min.

 
Pozzo della Croce
 
 



La grotta ha un andamento prevalentemente verticale: all’ampio pozzo d’ingresso, profondo 29 metri, segue una seconda verticale alla base della quale la grotta si biforca.
Il ramo di sinistra caratterizzato dalla presenza di una strettoia piuttosto selettiva raggiunge la profondità massima di   -95 metri dove termina a causa del forte restringimento della grotta dovuto al cambiamento di roccia (intersec infatti uno strato di dolomia).
Il ramo di destra, caratterizzato dalla presenza di alcune brevi diramazioni, raggiunge una profondità di poco inferiore e chiude per gli stessi motivi di quello di sinistra.
Il collegamento tra il fondo dei due rami è stato accertato a voce da alcuni speleologi, ma non risulta percorribile.




Storia: 


La grotta è stata scoperta nel 1962 dallo SCR, ma esplorata solo nel 1968 dall’ASR. La forte corrente d’aria che passa attraverso le fessure terminali è segno di una sicura prosecuzione, ma tutti i tentativi di forzare la strettoia si sono, ad oggi, rivelati vani.




Escursioni che conducono all'ingresso: 

Monte Croce di Capreo







