---
title: Monte Nuria Da Borgo Velino
description: Il Monte Nuria è un meraviglioso punto panoramico facilmente raggiungibile dalla valle del Velino con un’escursione breve e facile, ma piuttosto ripido che permette di godere di viste mozzafiato e di avere un assaggio della varietà di ambienti montani che caratterizza i Monti del Cicolano.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 750 m
### Quota Massima: 1 888m slm
### Tempo di Andata: 2 ore 45 min
### Tempo di Ritorno: 1 ora 45 min
### Itinerario Segnato: Parzialmente
In alcuni tratti della salita i segni, pur presenti, sono troppo radi e vecchi per essere di reale utilità.
### Interessi per i bambini:
 Escursione alla portata di bambini allenati, abituati a camminare e curiosi. Il percorso, che offre numerosi spunti di interesse, potrebbe risultare eccessivamente faticosa e un po’ monotona nella sua parte centrale, ma sicuramente esaltante nella sua parte più alta.
### Interesse Paesaggistico: Medio
L’ambiente carsico alle alte quote affascinerà qualunque bambino e i panorami saranno molto apprezzati specialmente se i ragazzi hanno già avuto modo di salire sulle vette che potranno ammirare riconoscendo, così le loro passate escursioni.

### Interesse Naturalistico: Basso
Al di la delle belle fioriture primaverili, l’incontro con la fauna selvatica che, solitamente affascina i bambini, è piuttosto improbabile. I più giovani, tuttavia, saranno felici degli incontri con i cavalli e le mucche che popolano gli altipiani sotto la vetta.

Dal rifugio Borgo Velino (1240m slm) si sale alle sue spalle per tracce di sentiero che superano un abbeveratoio e raggiungono la sterrata soprastante. Si attraversa quest’ultima e si prosegue lungo la valle, risalendo leggermente a sinistra fino a intersecarla di nuovo avendo tagliato un fastidioso tornante.
Si prosegue, quindi lungo la sterrata fina a quando, con una netta svolta a destra, inizia a scendere decisamente. Qui la si abbandona e si segue un labile sentiero che taglia il pendio salendo moderatamente di quota. In questo tratto, purtroppo, un incendio ha distrutto la vegetazione della quale rimangono solo i trochi contorti dei ginepri rendendo la zona alquanto desolata e il sentiero decisamente difficile da seguire.
Raggiunto il costone che scende dal Monte Nuria, si scende nella valle sottostante e la si risale lungamente tra i faggi fino a raggiungere un ampio pianoro carsico con un piccolo laghetto dove si interseca il sentiero che arriva dal Nurietta.
Si prosegue dritti, in direzione Est, lungo il fondovalle fino a raggiungere una sella erbosa che offre uno spettacolare panorama sul Velino, sul Gran Sasso e sui sottostanti laghetti di Rascino e Cornino.
Dalla sella, si piega a sinistra, si raggiunge la cresta e, in breve la vetta di Monte Nurioa (1988m slm; 2h 45min).
Per la discesa si seguono le tracce, ripide, in direzione nord che perdono rapidamente quota, percorrendo un modesto impluvio fino al limitare del bosco dove il sentiero diviene evidente.
Si segue il sentiero, sempre molto ripido, attraverso una bella faggeta fino a raggiungere il rifugio Romolo De Angelis, carino e ottimamente curato, dal quale si prosegue attraversando la strada e continuando a scendere fino ad una radura dove si piega nettamente a sinistra per poi ricominciare a scendere rapidamente fino a raggiungere una sterrata in corrispondenza di un tornante con incrocio. Si segue la strada sterrata in basso a sinistra e, in breve, si raggiunge il rifugio Borgo Velino dal quale si è iniziata l’escursione (1h 45 min).



