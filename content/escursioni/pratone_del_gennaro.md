---
title: Pratone Del Gennaro
description: La salita al Pratone dalle rovine di Castiglione è un itinerario lungo e poco frequentato. Si tratta di un’escursione alquanto varia che può facilmente essere prolungata con la salita alla vetta del Gennaro. Anche se molto semplice, il percorso non deve essere sottovalutato a causa del dislivello in salita, tutt'altro che trascurabile.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 900 m
### Quota Massima: 1 024m slm
### Tempo Totale: 3 ore 30 min
### Itinerario Segnato: Si
### Interessi per i bambini:
 Anche se agli occhi di un adulto si tratta di un’escursione molto varia e interessante grazie alla cospicua presenza d’acqua lungo il fosso di Capo d’Acqua, il percorso non è particolarmente adatto ai bambini che lo troveranno lungo, monotono e inutilmente faticoso. Con de giovani escursionisti è molto meglio raggiungere il pratone dal ben più comodo e semplice sentiero che inizia da Prato favale.
Volendo comunque effettuare questa escursione con dei bambini, va tenuto presente che nelle prime parti del percorso sono presenti numerosi cani che, anche se non pericolosi, possono risultare alquanto terrificanti.
Dalla sella sotto le rovine di Castiglione si imbocca la strada in leggera discesa che si inoltra in direzione del Pellecchia. Senza possibilità di errore, si prosegue fino a raggiungere una serie di casette e baracche nelle quali sono presenti numerosi cani (anche se chiusi nei rispettivi recinti possono facilmente uscire: sono solitamente alquanto giocosi e desiderosi di giocare, ma occorre fare attenzione perché possono facilmente terrorizzare i bambini). Oltre le baracche, la strada sterrata diviene sempre più piccola e simile a una carrareccia fino a raggiungere una strada più grande che sale dal fondovalle in corrispondenza di alcune ville (di nuovo, è necessario fare attenzione ai cani delle ville lasciati liberi di scodinzolare in giro). Si attraversa la strada e, al di la di un cancello in legno, si prosegue per la carrareccia che costeggia alcune recinzioni e, fiancheggiando alcuni terreni privati, raggiunge le rovine del mulino di Casoli (1 h).
Si prosegue lungo quello che ormai è un comodo sentiero, ad un bivio si svolta a destra, in salita, e si prosegue fino a raggiungere il fosso di Capo d’Acqua , sempre ricco d’acqua ad eccezione della piena estate.
Il sentiero si tiene sempre alto sulla destra (sinistra orografica) fino a un punto in cui si abbassa quasi a toccare le acque del ruscello: qui occorre ignorare le tracce che attraversano il torrente e risalire per l’evidente sentiero sulla destra fino a raggiungere una presa dell’acquedotto dove si piega a sinistra e si prosegue lungamente fino a raggiungere una strada sterrata in corrispondenza di un cancello dell’acquedotto.
Si prosegue a destra lungo la sterrata  in salita e, superati quattro tornanti in rapida successione, si imbocca un evidente sentiero a sinistra che prosegue tenendosi sempre a destra (sinistra idrografica) del torrente e risale la vallata di fosso Capo d’Acqua, fiancheggiando orrende recinzioni abbandonate. Si supera una malconcia struttura in pietra (probabilmente un antico recinto) e, dopo aver abbandonato l’acqua che arriva da una vallecola a sinistra, si giunge ad un ennesimo cancello in legno oltre il quale si risale lungo il fondo della vallata asciutto e via, via più aperto fino a raggiungere il Pratone e la relativa chiesetta.



