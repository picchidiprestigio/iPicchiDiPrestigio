---
title: Monte Cavallo
description: Monte Cavallo (2039 m slm) è tra le cime più meridionali del Parco Nazionale d’Abruzzo, Lazio e Molise. Costituito com'è da una sottile e aerea cresta che separa due profonde vallate, offre, all'escursionista che ne voglia raggiungere la vetta, la possibilità di una breve ma aerea e vertiginosa passeggiata che regalerà emozioni indimenticabili.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: EE
### Ascesa Totale: 650 m
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Parzialmente
Il sentiero è segnato solo fino a Fonte Fredda, dopodiché l’itinerario si svolge integralmente su vaghe tracce e fuori sentiero.
### Interessi per i bambini:
 Itinerario non adatto ai bambini alle prime esperienze, ma sicuramente divertente per quelli già abituati a camminare in montagna e che non hanno paura delle altezze. Vista l’esposizione di alcuni passaggi, tuttavia, è necessario che l’accompagnatore faccia molta attenzione e metta in sicurezza i bambini.
### Interesse Sportivo: Alto
I passaggi rocciosi e a loro esposizione divertiranno molto i bambini che non hanno paura della sensazione di vuoto. Tuttavia tali passaggi, anche se facili, sono molto pericolosi e i bambini devono essere accompagnati e sorvegliati da adulti esperti.

### Interesse Paesaggistico: Medio
Gli ambienti attraversati e i panorami sono sempre mozzafiato. I monti Predicopeglia e Cavallo il cui aspetto ricorda vagamente fortezze immaginarie e la cresta sorprendentemente aerea e affilata del Monte Cavallo hanno tutte le caratteristiche necessarie per entusiasmare i bambini.

### Interesse Naturalistico: Alto
Oltre alle fioriture primaverili e alla bellezza della valle fredda percorsa in primavera da uno splendido torrente, quello che colpisce di più i bambini è la facilità con la quale si possono incontrare grossi mammiferi, primi tra tutti i camosci, e volteggianti rapaci come le aquile reali.

Dal parcheggio si risalgono i prati di Mezzo lungo lo skilift fino a raggiungere uno skilift che sale, ripido a destra. Si segue il sentiero che risale sotto tale skilift fino a raggiungere la stazione superiore.
Ci si tiene a sinistra e si imbocca un evidente sentiero a sinistra che, dopo pochi metri, raggiunge una selletta sotto Monte Nese dalla quale si gode di una spettacolare vista del percorso che ci attende: una splendida vallata dall’aspetto alpino chiusa al fondo dalla mole del Monte Forcellone e percorsa, in primavera da un bel torrente.
Senza possibilità di errore, si risale la valle lasciandosi sulla destra la belle pareti del Monte Predicopeglia e si attraversano alcuni dei luoghi più belli dell’intero Appennino Centrale fin sotto il dolomitico Monte Cavallo dove la valle si biforca e dove, sotto un grosso masso si trova la bella Fonte Fredda.
Dalla fonte si piega a destra e si risale l’impluvio ad aggirare gli sfasciumi e raggiungere l’ampia sella tra Monte Cavallo e Monte Forcellone.
Dalla sella si piega a sinistra e si risale, ripidamente e fuori sentiero, costeggiando l’orlo delle pareti e cercando la via tra campi solcati e caos di blocchi calcarei: si tratta di un percorso difficile, ma se si trova la traccia giusta elegantemente “camminabile” senza l’uso delle mani.
Sempre lungo l’orlo delle pareti, si raggiunge la cresta principale che sale, ripida e impervia, dal Passo della Crocetta e la si segue verso destra, lungo tracce di un sentiero facile ma molto esposto, fino a raggiungere la vetta (2039 m slm; 2h 30min).
Per la discesa, anziché tornare per la scomoda via di salita, conviene proseguire lungo la cresta in direzione opposta a quella di arrivo e scendere fino a raggiungere dei prati pianeggianti dove si piega a destra lungo alcune tracce che scendono obliquando fino a raggiungere un evidente e marcato sentiero che riporta alla sella tra il Forcellone e il Cavallo. Dalla sella si segue, quindi, il percorso di andata fino alla macchina (2h dalla vetta).
Volendo realizzare un percorso di più ampio respiro, è possibile concatenare, dalla Sella tra i monti Cavallo e Forcellone, il presente itinerario con quello che sale a Monte Forcellone realizzando uno splendido percorso ad otto che tocca entrambe le vette. L'itinerario risultante è di difficoltà EE, con un dislivello complessivo di circa 900m e una lunghezza di poco meno di 14km.
 



