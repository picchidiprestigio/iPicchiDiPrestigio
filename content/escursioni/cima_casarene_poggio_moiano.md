---
title: Cima Casarene Poggio Moiano
description: Cima delle Casarene è la vetta più settentrionale del gruppo dei Lucretili. Si tratta di una montagna boscosa e poco frequentata dagli escursionisti. L’itinerario proposto, il più classico per salire alla sua vetta boscosa, garantisce un senso di solitudine difficile da trovare altrove.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 950 m
### Quota Massima: 1 191m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: Si
A tratti i segni sono cancellati e poco visibili
### Interessi per i bambini:
 L’itinerario non offre particolari interessi per i bambini. Si tratta, infatti, di un percorso che attraversa prima ambienti tipicamente rurali e quindi boschi solitari che mal si prestano a suscitare l’entusiasmo dei bambini. Vista la scarsa frequentazione e la vicinanza alla riserva del Monte Navegna, tuttavia, è una delle zone dei Lucretili dove, specialmente la sera, è più facile imbattersi in animali selvatici.
### Interesse Paesaggistico: Basso
L’itinerario non offre panorami esaltanti o paesaggi ricchi di particolare attrattiva agli occhi di un bambino.

### Interesse Naturalistico: Basso
Dal punto di vista naturalistico la cosa più interessante agli occhi di un bambino sono gli stercorari che in primavera è facile incontrare mentre rotolano la loro pallina di letame e le colorate fioriture nella zona di cresta. L’incontro con un animale selvatico sarebbe il massimo, ma è piuttosto infrequente se non si cammina in silenzio e la sera, entrambe circostanze piuttosto insolite in compagnia di bambini. Tuttavia la zona è abitata da volpi e tassi che non è impossibile vedere ed è frequentata saltuariamente dal lupo del quale si possono trovare interessanti tracce.

Dal centro visite della Riserva, si imbocca Viale Umberto I fino a raggiungere il palazzo comunale dal quale si imbocca la stradina in discesa a sinistra che diviene presto molto ripida e dopo un paio di tornanti incrocia una strada più grossa (a sinistra è visibile un parcheggio).
Si imbocca la strada incrociata verso destra e quindi si piega a sinistra, sempre in discesa, per raggiungere la parte più bassa del paese. Si prosegue, senza più possibilità di errore, superando alcune case in rovina e si raggiunge un fontanile oltre il quale la strada procede con modesti saliscendi fino a raggiungere il fondo valle e a intercettare una strada asfaltata che si segue verso destra per pochi metri.
Al primo bivio si lascia l’asfalto per seguire una sterrata a sinistra che, in modesta salita, supera un fontanile e prosegue fino a superare il fondo di un torrente e raggiungere un bivio in corrispondenza di una grossa quercia.
Si imbocca la  strada a destra che sale ripida lungo il fianco destro (sinistra idrografica) del fosso di Fonte Castello fino a raggiungere la fonte stessa dove sono presenti, oltre al fontanile, un tavolino e una costruzione per la brace ormai in rovina (619m slm; 1 h).
Si prosegue lungo la sterrata oltre la fonte per alcuni metri fino a quando, in corrispondenza di una curva a destra, inizia un sentiero a sinistra chiuso da un cancelletto di legno.
Lasciata la strada, si segue il sentiero che  costeggia per pochi metri il fondo di un impluvio, piega a sinistra in una boscaglia rada e risale nel bosco fino a raggiungere una radura circa 300 metri più in alto.
Si risale sui prati seguendo tracce di sentiero e radi segni fino a raggiungere l’ampia cresta nord della Cima delle Casarene (in località Monte Pendente) che si segue a destra in un intrico di alberi e biancospini.
Si segue sempre lo spartiacque cercando la via più comoda tra gli arbusti (attenzione: la traccia allegata passa più a sinistra dell’attuale sentiero segnato) fino a rientrare in un bel bosco ricco di aceri e con un lussureggiante sottobosco. Superata una recinzione (c’è un cancelletto di legno dove passa il sentiero), si seguono delle tracce piuttosto evidenti e in breve si raggiunge il punto più alto della Cima delle Casarene (1191 m slm; 1 h 30 min da Fonte Castello).
Per la discesa si procede lungo la cresta in direzione opposta a quella di arrivo (Sud-Est)  lungo un prato sassoso. Si superano una prima, modesta, fascia boscosa, una radura e una seconda boscaglia, quindi la cresta diviene una prateria sassosa che scendere ripida e panoramica.
Appena la pendenza diminuisce, in corrispondenza di un aumento degli arbusti, occorre cercare sulla destra delle tracce di sentiero che scendono, abbandonando la dorsale, per entrare nel bosco e trovare un sentierino che prosegue a mezzacosta in direzione Ovest fino a raggiungere la testata di un impluvio che si discende direttamente seguendo labili tracce e segni sbiaditi.
A un certo punto (fare molta attenzione ai segni) si smette di seguire la valle e si piega debolmente a destra per proseguire in ripida discesa lungo un sentiero sempre più ed evidente.
Senza più possibilità di errore si prosegue lungo il sentiero che diviene sempre più ampio fino ad un cancelletto oltre il quale si trasforma in un’ampia carrareccia che conduce ad un bivio con una sterrata.
Seguendo la sterrata a destra si raggiunge, in breve, Fonte Castello dalla quale si ritorna al paese per la via di andata.



