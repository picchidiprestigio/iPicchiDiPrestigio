---
title: Monte Delle Fate
description: Monte delle Fate è una delle mete più gettonate dei Monti Ausoni. Il percorso descritto, un anello che parte dal versante di Fondi, è incredibilmente vario e panoramico e regala all’escursionista che vi si avventura grandi e inaspettate soddisfazioni. Peccato per lo scempio di vetta dove la costruzione di una gigantesca Madonnina con tettoia ha creato quella che potremmo definire una vera e propria discarica.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 800 m
### Quota Massima: 1 090m slm
### Tempo di Andata: 2 ore 45 min
### Tempo di Ritorno: 2 ore
### Itinerario Segnato: Parzialmente
Il percorso è segnato malamente e solo a tratti: dove servono i segni non ci sono, dove non servono qualcuno ha dipinto tutto di rosso!
### Interessi per i bambini:
 Percorso moderatamente interessante per i bambini che, per lo più lo troveranno eccessivamente lungo e poco coinvolgente. La cosa che li incuriosirà di più è, fortunatamente, quasi all’inizio del percorso: il pozzo delle Cutine.
A meno che non si accompagni dei veri e propri naturalisti in erba, quindi, conviene limitarsi alla visita del pozzo delle Cutine associata a delle divertenti arrampicate ai massi delle fate.
### Interesse Sportivo: Alto
Il percorso descritto è facile e non offre divertimenti di  tipo sportivo per i bambini. Va, però, considerato che poco prima della partenza, in località Vetica, il paesaggio è costellato da spettacolari massi (i massi delle fate, appunto) che ben si prestano a divertenti piccole arrampicate.

### Interesse Paesaggistico: Medio
Le formazioni rocciose alla partenza dell’itinerario e nella zona del pozzo delle Cutine incuriosiranno non poco i bambini. Per il resto, i panorami e gli ambienti non riscuoteranno grande successo.

### Interesse Naturalistico: Basso
La varietà di ambienti attraversati e le caratteristiche naturali sono sorprendenti, tuttavia non c’è niente di così eclatante da interessare un bambino a meno che non sia già affascinato dalla natura.

Una volta imboccato l’evidente sentiero che sale mantenendosi sulla sinistra della strada, si raggiunge un cancelletto costruito con una vecchia rete, superato il quale il sentiero prosegue tra la fitta macchia mediterranea, interseca e oltrepassa un modesto impluvio e raggiunge il Pozzo delle Cutine in una località caratterizzata da spettacolari formazioni rocciose (30 min).
Ignorando il sentiero alle spalle della bella pozza dalla quale escono i tubi di captazione, si risale il pendio direttamente sulle rocce lungo la linea di massima pendenza fino a raggiungere un sentiero abbastanza evidente che si inoltra nuovamente nella macchia. Si prosegue la ripida salita tra i numerosi arbusti stando ben attenti a mantenersi sul sentiero (tutte le altre piste si inerbiscono rapidamente) che, pian piano, svolta a destra e inizia a risalire tagliando il pendio a mezza costa fino ad una bella dorsale erbosa.
 Si risale la dorsale seguendo una delle molteplici tracce e puntando ad un gruppetto di alberi sparsi più in alto (uno in particolare è ben riconoscibile dalla forma che, visto da lontano, ricorda vagamente quella di un Baobab). Raggiunti gli alberi, si prosegue la salita fino ad intercettare una traccia poco più in alto che, seguita a destra, permette di tagliare lungamente il pendio fino a raggiungere la Fontana la Sapia in un luogo davvero splendido (800 m slm ca.; 1h 10 min dal Pozzo delle Cutine).
Dalla fonte occorre salire alla sella soprastante: lo si fa percorrendo un sentiero che percorre una cengia posta poco sopra quello di arrivo nella direzione opposta a quella di provenienza (quasi a tornare indietro) e, quindi, risalendo tra i lecci e gli arbusti lungo una delle molte tracce visibili sul terreno.
Raggiunta la cresta, si piega a sinistra e si risale fino alla spalla di quota 992 m slm oltre la quale si prosegue lungo un sentiero non sempre evidentissimo, ma facilmente intuibile in quanto sempre in cresta, fino alla vetta del Monte delle Fate (1090m slm; 1h 5 min dalla fonte).
Dalla vetta il panorama è superlativo (se la giornata è abbastanza limpido si possono ammirare i Lepini, gli Ernici, i monti del PNALM, gli Aurunci e anche il Matese), ma la pace del luogo è letteralmente devastata dall’immondezzaio lasciato da chi ha pensato bene di costruire una statua dedicata alla Madonna abbandonando sul luogo tutti gli scarti della lavorazione già discutibile di per se.
Per la discesa si percorre la cresta Nord seguendo un sentiero sempre più evidente man mano che si scende e, in alcuni tratti, addirittura tagliato nella fittissima macchia. Si oltrepassa un bosco di lecci e, sempre in ripida discesa si raggiunge il Rifugio Jo Caturo (ca. 870m slm; 30 min dalla vetta).
Pochi metri più in basso del rifugio, un evidentissimo sentiero sulla sinistra si inoltra nel bosco e taglia lungamente il pendio fino a raggiungere Serra Palombi, una bella sella erbosa, purtroppo rovinata da un grande pilone (ca. 723 m slm; 30 min dal rifugio).
Dalla sella si scende ripidamente, tenendosi a destra, sul versante opposto a quello di arrivo fino ad intercettare un buon sentiero che, in breve, conduce ad un edificio in pietra ben tenuto sotto il quale è un’ampia radura. Si traversa la radure  e, cercando di non scendere troppo si prosegue fino a ritrovare il sentiero che, in discesa moderata, conduce al Pozzo delle Cutine dal quale, per la via di salita si raggiunge il punto di partenza dell’escursione (1h dalla sella).



