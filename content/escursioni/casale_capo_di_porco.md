---
title: Casale Capo Di Porco
description: Itinerario tecnicamente semplice, ma di difficile orientamento nella seconda parte. Pur non essendo un itinerario particolarmente interessante per dei bambini, la ricerca e la scoperta del casale abbandonato può rendere la passeggiata piacevole anche per loro.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 400 m
### Tempo di Andata: 2 ore
### Tempo di Ritorno: 2 ore
### Itinerario Segnato: No
Lungo il percorso si incontrano radi segni rossi che non sempre indicano l'itinerario descritto.
### Interessi per i bambini:
 Itinerario non particolarmente adatto ai bambini: la quasi totalità di loro si lamenterà lungo tutto il percorso fin quasi al Casale.
### Interesse Paesaggistico: Basso
L’itinerario non offre panorami esaltanti o paesaggi ricchi di particolare attrattiva agli occhi di un bambino. L’interesse maggiore è rappresentato dal rudere del casale, pericolante e non particolarmente attraente. Inventare strane storie sull’abbandono del casale renderà sicuramente i ruderi molto più affascinanti.Si sottolinea che occorre fare molta attenzione perché le rovine sono pericolanti e non bisogna assolutamente avventurarsi all’interno o stare nelle immediate vicinanze delle mura.

### Interesse Naturalistico: Basso
Lungo tutto l’itinerario non sono presenti elementi naturalistici particolarmente degni di nota agli occhi di un bambino. Le uniche eccezioni sono costituite dalla fauna che popola il fontanile lungo la via di ritorno  e dagli agrifogli presenti lungo la strada iniziale e nei boschi intorno al casale.

Oltrepassata la sbarra (810 m) si imbocca la sterrata sulla sinistra che inizia subito a salire lungamente  nel bosco, oltrepassa alcuni tornanti e arriva ad una radura dalla quale si gode una bella veduta delle rovine di Montefalco.
Si prosegue ancora lungo la strada, piega a sinistra e inizia un tratto pianeggiante che punta in direzione del Monte Pellecchia. Quando la strada inizia a salire, la si abbandona per una carrareccia sulla destra che prosegue prima in piano e quindi in salita a superare un primo costone e divenendo sempre meno evidente fino a trasformarsi in deboli tracce di sentiero. Alcuni segni vecchi e sbiaditi possono aiutare, ma in questa zona occorre prestare molta attenzione.  Si prosegue per via intuitiva, seguendo alcune tracce, senza perdere quota fino a  raggiungere un crinale sassoso che si affaccia su una valle molto incisa e profonda.
Senza scendere nella valle si piega a sinistra, si segue il crinale per pochi metri  e si piega a destra lungo un crinale più basso e poco visibile fino a ritrovare il sentiero che dopo alcuni cespugli e alberi torna ben visibile e si va a infilare in una evidente incisione tra due cocuzzoli. Dall’altra parte dell’incisione si scende dapprima tra i sassi e quindi, a sinistra, per comodi prati fino ad intercettare una strada sterrata che, seguita a sinistra, conduce in pochi minuti ai ruderi di Casale Capo di Porco (1045 m).
Per il ritorno conviene seguire la strada sterrata che abbiamo seguito solo per gli ultimi metri di salita che prosegue lungamente fino alla sbarra e incontra, circa a metà, un fontanile dove è possibile bere.



