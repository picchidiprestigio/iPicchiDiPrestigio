---
title: Monte Forcellone
description: Monte Forcellone (2030 m slm) è tra le cime più meridionali del Parco Nazionale d’Abruzzo, Lazio e Molise. L’ascesa alla vetta partendo dai Prati di Mezzo rappresenta una facile escursione che permette di osservare splendidi esempi di glacialismo e di carsismo.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 650 m
### Quota Massima: 2 030m slm
### Tempo di Andata: 2 ore 30 min
### Tempo di Ritorno: 2 ore
### Itinerario Segnato: No
Il sentiero è segnato solo fino a Fonte Fredda, dopodiché l’itinerario si svolge integralmente su vaghe tracce e fuori sentiero. In caso di nebbia il tratto tra Predicopeglia e Forcellone potrebbe porre seri problemi di orientamento.
### Interessi per i bambini:
 Itinerario abbastanza facile che ben si presta ad essere percorso da bambini e ragazzi con un minimo di esperienza. L’assenza di sentiero aumenterà la sensazione di avventura che entusiasma i più piccoli.
### Interesse Sportivo: Basso
I passaggi rocciosi tra Predicopeglia e Forcellone divertiranno molto i bambini.

### Interesse Paesaggistico: Medio
Gli ambienti attraversati e i panorami sono sempre mozzafiato. I monti Predicopeglia e Cavallo il cui aspetto ricorda vagamente fortezze immaginarie hanno tutte le caratteristiche necessarie per entusiasmare i bambini, mentre i campi solcati che si attraversano tra Predicopeglia e Forcellone non potranno non incuriosirli.

### Interesse Naturalistico: Medio
Oltre alle fioriture primaverili e alla bellezza della valle fredda percorsa in primavera da uno splendido torrente, quello che colpisce di più i bambini è la possibilità (non molto elevata) di incontrare i camosci o di osservare grossi rapaci.

Dal parcheggio si risalgono i prati di Mezzo lungo lo skilift fino a raggiungere uno skilift che sale, ripido a destra. Si segue il sentiero che risale sotto tale skilift fino a raggiungere la stazione superiore.
Ci si tiene a sinistra e si imbocca un evidente sentiero a sinistra che, dopo pochi metri, raggiunge una selletta sotto Monte Nese dalla quale si gode di una spettacolare vista del percorso che ci attende: una splendida vallata dall’aspetto alpino chiusa al fondo dalla mole del Monte Forcellone e percorsa, in primavera da un bel torrente.
Senza possibilità di errore, si risale la valle lasciandosi sulla destra la belle pareti del Monte Predicopeglia e si attraversano alcuni dei luoghi più belli dell’intero Appennino Centrale fin sotto il dolomitico Monte Cavallo dove la valle si biforca e dove, sotto un grosso masso si trova la bella Fonte Fredda.
Dalla fonte si piega a destra e si risale l’impluvio ad aggirare gli sfasciumi e raggiungere l’ampia sella tra Monte Cavallo e Monte Forcellone. 
Sulla sella si piega a destra e, sui prati, si raggiunge l’imbocco dell’evidente sentiero che sale a destra sul primo costone che scende dal Monte Predicopeglia.
Quando  il sentiero sparisce si procede dapprima costeggiando delle caratteristiche forme di carsismo (Karren) e, quindi, risalendo un impluvio in cima al quale si piega a destra per affacciarsi su un’ampia e affascinante depressione carsica. Si costeggia la depressione, mantenendola sulla propria destra, fino a raggiungere la cresta che si segue in salita fino a trovarsi sopra a un bel campo chiuso. Senza scendere, si piega a sinistra e si raggiunge una selletta dalla quale, senza via obbligata, , si prosegue in salita fino in vetta (2030 m slm; 2 h 30 min).
Per la discesa si torna indietro di qualche metro e si segue la cresta erbosa a destra fino ad un tratto erboso sopra un impluvio ben visibile. Si scende, quindi, in direzione Nord est tra prati e impluvi fino a trovarsi subito sopra delle pareti. Si piega a destra, si intercetta una traccia che si segue a sinistra per aggirare le pareti e si prosegue, senza più difficoltà, fino alla sella tra Forcellone e Cavallo dalla quale si segue il percorso di salita.
Volendo realizzare un percorso di più ampio respiro, è possibile concatenare, dalla Sella tra i monti Cavallo e Forcellone, il presente itinerario con quello che sale a Monte Cavallo realizzando uno splendido percorso ad otto che tocca entrambe le vette. L'itinerario risultante è di difficoltà EE, con un dislivello complessivo di circa 900m e una lunghezza di poco meno di 14km.
 



