---
title: Monte Camicia Fonte Vetica
description: "Monte Camicia, la più orientale delle grandi vette del Gran sasso, è una montagna splendida che regala sempre grandi emozioni a chi decide di visitarla. I motivi di interesse sono molteplici: da quelli floro-faunistici (è qui che si trovano le stelle alpine e la rara Vipera ursinii) a quelli paesaggistici caratterizzati dalla forte dicotomia dei versanti settentrionale e meridionale della montagna: ripido e pietroso il secondo e assolutamente verticale il primo con le sue incredibili pareti alte oltre 1000 m e larghe circa 2 km, le più impressionanti dell’intero Appennino."
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 1 000 m
### Quota Massima: 2 564m slm
### Tempo di Andata: 3 ore 30 min
### Tempo di Ritorno: 2 ore 30 min
### Itinerario Segnato: Si
### Interessi per i bambini:
 Se i bambini sono sufficientemente allenati per affrontarla, la salita al Camicia è un percorso ideale che li entusiasmerà come pochi altri. Visto il dislivello non trascurabile, però, il percorso non deve essere sottovalutato e occorre porre estrema attenzione nelle parti più alte dove si costeggia l’orlo della spettacolare parete nord.
### Interesse Paesaggistico: Alto
Il panorama dal Monte Camicia è splendido da tutti i lati e ha tutte le caratteristiche necessarie ad entusiasmare i bambini: a est si vede l’Adriatico, ad est le spettacolari vette del Prena e di Corno Grande, a sud lo sguardo precipita sullo spettacolare Campo Imperatore per pi allontanarsi verso il gruppo del Velino-Sirente (sud est) e della Maiella (sud ovest).
La varietà e la conformazione del terreno, arido e roccioso, con le spettacolari pareti che precipitano sul Teramano e la splendida guglia del Dente del Lupo, inoltre, non permettono ai bambini di annoiarsi.

### Interesse Naturalistico: Alto
Oltre alle splendide fioriture, tra le quali va annoverata quella di stelle alpine, la zona è molto frequentata dai camosci il cui avvistamento è sempre molto probabile ed è uno dei luoghi dove è più facile imbattersi nella splendida Vipera ursinii il cui incontro galvanizzerà ogni bambino (nel caso ci si dovesse imbattere in qualche esemplare di questo splendido rettile, si raccomanda di non disturbarlo sia per evitare morsi, poco pericolosi, ma sgradevoli, sia e soprattutto per arrecare minor danno possibile a questo raro animale in via d’estinzione).

Dal parcheggio, si imbocca l’evidente tratturo in debole salita sulla sinistra che raggiunge fonte Vetica e si risale, sulla sinistra, la bella pineta caratterizzata da abeti insolitamente grandi per l’Appennino. Facendo attenzione ai radi e scoloriti segni, si segue il sentiero che piega a destra, esce dal bosco e, traversando lo scosceso pendio del monte Tremoggia, raggiunge una pietrosa vallecola che risale fino a raggiungere un’erbosa selletta a quota ca. 1900 m slm.
Tenendosi sulla sinistra si seguono le evidenti tracce di sentiero (seguire le più alte, segnate) che, in breve, conducono alla sella di Fonte Fredda (1994 m slm; 1 h) dalla quale il panorama spazia senza ostacoli, su buona parte del Teramano e dell’Adriatico.
Mantenendosi in cresta si piega a sinistra e si inizia la ripida salita che conduce all’anticima del Monte Tremoggia (2231 m slm; 1 h dalla sella).
Si prosegue con una breve discesa fino a una selletta dove il sentiero piega a sinistra per aggirare la vetta vera e propria del Tremoggia (2350 m slm) e raggiungere la sella omonima (2331 m slm).
Dalla sella, il sentiero taglia in salita le pendici della montagna (fare attenzione in caso di presenza di nevai che devono essere aggirati e non attraversati come è accaduto nella traccia GPS allegata) fino a raggiungere nuovamente la cresta proprio nella zona dove il versante nord è più impressionante con pareti che precipitano per 1200 metri (fare molta attenzione e non sporgersi). Raggiunta una seletta con vista sul Corno Grande, il sentiero piega a sinistra (sud) e con un’ultima, ghiaiosa salita raggiunge la vetta di Monte Camicia (2564 m slm; 1h 30 min dal Tremoggia).
Per la discesa, si ritorna sui propri passi fino a quota ca. 2380 m, dove si imbocca un sentiero più in basso di quello seguito in salita che scende ripidamente lungo il pendio costeggiando il vallone di Vradda fino ad una panoramica dorsale oltre la quale scende, ancor più ripido e con alcune svolte fino a Fonte Vetica (2 h 30 min dalla vetta).



