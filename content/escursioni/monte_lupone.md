---
title: Monte Lupone
description: La più settentrionale delle vette dei Lepini, il Monte Lupone (1378 m), è una cima isolata e boscosa che offre uno splendido panorama sul mare e sulla catena dei Lepini. Facilmente raggiungibile con una breve escursione dal campo di Segni è la meta ideale per una breve passeggiata autunnale o invernale.
featured_image: /images/main_template_pic.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 580 m
### Tempo di Andata: 1 ora 15 min
### Tempo di Ritorno: 1 ora
### Itinerario Segnato: Si
### Interessi per i bambini:
 Pur se molto interessante per i panorami che offre, breve e non faticoso, il percorso non presenta elementi in grado di esaltare i bambini e sporattutto i più piccoli saranno più interessati alle mucche al pascolo che non all’ambiente circostante. I più grandi, invece, troveranno i panorami molto affascinanti.
### Interesse Paesaggistico: Medio
Il panorama che si gode dalla vetta è davvero superbo e affascinerà qualunque ragazzo. Per ragazzi mai stati sui Lepini il panorama sarà un ottimo stimolo a raggiungere anche le altre vette. Visto, inoltre, che il panorama risulta spesso tanto più interessante quanti più sono i luoghi visibili già visitati è consigliabile raggiungere la cima del Monte Lupone dopo aver visitato qualcuna delle Isole Ponziane: la miscela mari/monti risultante formerà un ricordo indelebile.

### Interesse Naturalistico: Basso
A parte alcuni agrifogli visibili lungo il percorso, l’escursione non offre molte attrattive naturalistiche ai bambini. I più piccoli saranno più che altro attratti dagli animali al pascolo sul campo di Segni, partenza dell’itinerario.

Dall’incrocio dove si è lasciata la macchina si segue la strada sterrata di sinistra per una cinquantina di metri per poi attraversare il piano in direzione Sud puntando alla più orientale delle vallecole che intagliano le pendici del Monte Lupone. In mancanza di qualunque segno si conviene utilizzare, come punto di riferimento, le due grosse recinzioni che caratterizzano l’uscita della vallecola sulla piana.
Si imbocca il sentiero sassoso tra le due recinzioni che risale alcuni metri e raggiunge una sterrata che si attraversa ad imboccare l’evidente sentiero (ora ben segnato) che risale la valle, piegando a sinistra, fino alla sua testata.
A questo punto, il sentiero piega a destra e inizia a risalire, tenendosi sul versante destro (cioè sulla sinistra idrografica), un nuovo solco vallivo caratterizzato da un bel bosco pieno di grossi alberi crollati. Si risale la valle, senza grosse pendenze, fino a sfiorare un modesto crinale sulla destra per poi piegare nettamente a sinistra e iniziare una lunga traversata (ca. 1,5 km per 200 metri di dislivello) che, sempre nel  bosco, porta a sbucare sulla cresta proprio sotto la vetta (1378 m) che si raggiunge con un ultima breve salita.
Il panorama che si gode dalla vetta è, grazie all’isolamento della montagna, davvero fantastico e permette di ammirare, in una giornata limpida, Il Circeo e tutte le isole Pontine oltre a permettere una visione d’insieme dei Lepini e della loro suddivisione in un sottogruppo occidentale (Semprevisa) e uno orientale (Malaina).
Ben visibile, inoltre, è la sottostante piana di Montelanico che, assieme al campo di Segni, forma la serie di altipiani che caratterizza questo settore dei Lepini.



