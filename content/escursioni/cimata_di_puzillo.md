---
title: Cimata Di Puzillo
description: Cimata di Puzzillo è la prima vetta della Cimata di Pezza, la lunga cresta che dal Rifugio Sebastiani arriva a Monte Rotondo, sopra l’Altipiano delle Rocche. Si tratta di una vetta secondaria e quasi ignorata dagli escursionisti se si eccettuano i collezionisti di 2000 e coloro che, dormendo al rifugio, vogliono raggiungere un vicino punto panoramico. Tale mancanza di considerazione è un vero peccato perché il lungo tratto di cresta compreso tra il rifugio e l’inizio degli impianti sciistici è insospettabilmente selvaggio e panoramico. L’escursione proposta percorre proprio questo tratto di cresta e può essere completato con la salita al Costone e, ovviamente, una sosta con pranzo al rifugio.
featured_image: /images_escursioni/cimata_di_puzillo/piani_di_pezza.jpg
date: 2023-09-05T11:31:16+02:00
draft: false
---


## Sintesi
### Difficoltà: E
### Ascesa Totale: 850 m
### Quota Massima: 2 140m slm
### Tempo di Andata: 3 ore
### Tempo di Ritorno: 2 ore
### Itinerario Segnato: Si
### Interessi per i bambini:
 L’escursione è molto bella e panoramica, ma non offre attrattive particolari per i bambini. Questo a meno che non la si effettui a settembre avviandosi all’alba o al tramonto quando si cammina tra i bramiti dei cervi: in questo caso è tutta un'altra storia.
### Interesse Paesaggistico: Medio
La cresta percorsa offre panorami eccezionali sui Piani di Pezza, su Campo Felice e sulle montagne che li circondano. Purtroppo, però, non si tratta di paesaggi in grado di affascinare i bambini più piccoli. Adulti e adolescenti appassionati di montagna, però, li troveranno eccezionali.

### Interesse Naturalistico: Medio
Le fioriture primaverili e i colori dell’autunno sono particolarmente affascinanti, ma il vero interesse è costituito dai cervi che frequentano assiduamente la zona. Il periodo migliore per percorrere questo itinerario, quindi, è settembre quando i cervi sono in amore e si possono ascoltare tutto intorno a noi i loro bramiti, avendo cura, però, di non infastidirli cercando di avvicinarsi.

Dalla cisterna si segue la strada in salita alle sue spalle che, dopo un breve tratto nel bosco, raggiunge una radura dove piega a sinistra. La via corretta prosegue invece a destra seguendo tracce di pneumatici che risalgono una breve vallecola e sbucano su una seconda e più ampia radura dalla quale, sulla destra, si stacca il sentiero per Monte Rotondo. Si risale, invece, direttamente lungo il prato puntando ai margini del bosco dove si incontrano alcuni meli selvatici e si intercetta un sentiero segnato che si segue verso sinistra.
Superati un breve tratto di faggeta molto bello e un tratto aperto ricco di ginepri, si inizia a seguire un ampio sentiero che risale nel bosco fino a raggiungere un’ampia radura pianeggiante oltre la quale si ritrova il sentiero sempre evidente e ben segnato. Dopo un’ulteriore tratto in salita si raggiunge un’ultima radura oltre la quale il sentiero inizia a percorrere una  vallecola poco marcata (all’inizio non si percepisce neppure di trovarsi in una valle) che si risale tra radure e tratti boscosi seguendo un sentiero segnato, ma poco evidente: in caso non si riesca a trovarlo basta risalire lungo il fondo della vallecola.
Poco sopra i 1900 m di quota si esce definitivamente dal bosco e il sentiero, che piega nettamente a destra e  taglia il pendio in direzione NE sopra la linea dei faggi, diviene assolutamente evidente.
Lo si segue fino a raggiungere un gruppetto di alberi isolato dove si abbandona il sentiero a si sale a sinistra fino a raggiungere la linea di cresta (1 h 30 min).
Da qui si piega a sinistra e si segue la cresta, in ripida salita, fino a raggiungere l’anticima est di Cimata di Pezza (2074 m slm) oltre la quale cresta diviene più pianeggiante e conduce, dopo alcuni saliscendi, alla vetta di Cimata di Pezza (2132 m slm; 1 h dall’arrivo in cresta).
Sempre lungo la cresta si scende ad una sella per poi risalire alla vetta della Cimata di Puzzillo (2140m; 30 min dalla Cimata di Pezza).
Per la discesa si prosegue lungo la cresta, rocciosa e in ripida discesa, in direzione opposta a quella di arrivo fino a raggiungere un’ampia sella dove si intercetta il sentiero che sale al rifugio Sebastiani (10 min dalla vetta). Il rifugio si trova pochi metri più in alto e può essere raggiunto in meno di cinque minuti.
Dalla sella si piega a sinistra seguendo il sentiero segnato e ben visibile per i Piani di Pezza. A quota 1790 ca. si raggiunge la valle Cerchiata dove è un bivio. Si ignora il sentiero che sale a destra per seguire quello a sinistra che entra nel bosco e prosegue, sempre molto evidente, fino a Capo Pezza (1535 m slm; 1h dal rifugio). Da qui, lungo le tracce degli animali che attraversano gli ampi Piani di Pezza, si raggiunge la cisterna dove ha avuto inizio l’escursione (20 min da Capo Pezza).



## Photo Gallery
![](/images_escursioni/cimata_di_puzillo/piani_di_pezza.jpg "Piani di Pezza: I Piani di Pezza visti dalla Cimata di Puzzillo.")  ![](/images_escursioni/cimata_di_puzillo/monte_sirente.jpg "Monte Sirente: Il Monte Sirente visto, in lontananza, dalla prima radura attraversata dal sentiero.")  ![](/images_escursioni/cimata_di_puzillo/cimata_di_pezza.jpg "Cimata di Pezza: Uno sguardo indietro salendo lungo la Cimata di Pezza.")  ![](/images_escursioni/cimata_di_puzillo/piani_di_pezza.jpg "Piani di Pezza: I Piani di Pezza visti dalla Cimata di Pezza.")  ![](/images_escursioni/cimata_di_puzillo/punta_dell'azzocchio.jpg "Punta dell'Azzocchio: Punta dell'Azzocchio e Monte Rotondo visti da Cimata di Pezza.")  ![](/images_escursioni/cimata_di_puzillo/cimata_di_pezza.jpg "Cimata di Pezza: Lungo la Cimata di Pezza. Sullo sfondo il Velino.")  ![](/images_escursioni/cimata_di_puzillo/monte_puzzillo.jpg "Monte Puzzillo: Monte Puzzillo visto da Cimata di Pezza.")  ![](/images_escursioni/cimata_di_puzillo/cimata_di_pezza.jpg "Cimata di Pezza: Lungo la Cimata di Pezza. Sullo sfondo il Costone.")  ![](/images_escursioni/cimata_di_puzillo/il_costone.jpg "Il costone: Il Costone visto da Cimata di Pezza.")  ![](/images_escursioni/cimata_di_puzillo/piani_di_pezza.jpg "Piani di Pezza: I Piani di Pezza come appaiono salendo alla Cimata di Puzzillo.")  ![](/images_escursioni/cimata_di_puzillo/monte_orsello.jpg "Monte Orsello: Monte Orsello visto da Cimata di Puzzillo.")  